<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 12 </h3>

<p><span class="verse" id="1"> 1</span>Haddaba, walaalayaalow, waxaan idinku baryayaa Ilaah naxariistiisa inaad jidhkiinna Ilaah u siisaan sida allabari nool oo quduus ah oo Ilaah ku farxo, waana cibaadaysigiinna caqliga leh.
<br/><span class="verse" id="2">2 </span>Ha u ekaanina dadka ifkan, laakiinse ku beddelma cusboonaanta maankiinna inaad hubsataan waxa ay tahay doonista Ilaah oo wanaagsan oo isagu ku farxo oo kaamilka ah.
<br/><span class="verse" id="3">3 </span>Waayo, nimcadii lay siiyey ayaan ku hadlayaa, waxaan ku leeyahay, Mid kasta oo idinka mid ah, yuusan isderejayn intuu isderejayn lahaa in ka badan, laakiinse miyirqab ha ku fikiro, sida Ilaah mid kasta u siiyey qayb rumaysad ah.
<br/><span class="verse" id="4">4 </span>Waayo, sida aynu xubno badan ugu leennahay jidhkeenna, oo aan xubnaha oo dhammuna isku shuqul u ahayn,
<br/><span class="verse" id="5">5 </span>sidaas oo kalaan, innagoo badan, Masiixa isku jidh ku nahay, oo midba midka kale waa xubnihiisii.
<br/><span class="verse" id="6">6 </span>Innagoo haysanna hadiyado ku kala duwan nimcadii layna siiyey, hadday tahay wax sii sheegid, aan wax ku sii sheegno sida qaybta rumaysadkeenna.
<br/><span class="verse" id="7">7 </span>Ama hadday tahay adeegid, aan aad u adeegno; kii wax baraana, si fiican wax ha u baro;
<br/><span class="verse" id="8">8 </span>kii wax waaniyaana, si fiican wax ha u waaniyo; kii wax bixiyaana, deeqsinimo wax ha u bixiyo; kii wax u taliyaana, dadaal wax ha ugu taliyo; kii wax u naxariistaana, farxad wax ha ugu naxariisto.
<br/><span class="verse" id="9">9 </span>Jacaylku ha noqdo mid aan labaweji lahayn, sharka karha, wanaagga xagsada.
<br/><span class="verse" id="10">10 </span>Kalgacayl walaalnimo isku wada jeclaada, midkiinba midka kale ha hor derejeeyo.
<br/><span class="verse" id="11">11 </span>Dadaalka ha ka caajisina, ruuxa ku kululaada, oo Rabbiga u adeega.
<br/><span class="verse" id="12">12 </span>Rajada ku farxa, dhibta u dulqaata, tukashada wadiddeeda ku sii adkaysta,
<br/><span class="verse" id="13">13 </span>oo ku caawiya waxa quduusiintu u baahan yihiin, oo shisheeyaha martiggeliya.
<br/><span class="verse" id="14">14 </span>U duceeya kuwa idin silciya, u duceeya, oo ha habaarina.
<br/><span class="verse" id="15">15 </span>La farxa kuwa farxaya, la ooya kuwa ooyaya.
<br/><span class="verse" id="16">16 </span>Midba midka kale ha la fikir ahaado, ha kibrina, laakiin kuwa hoose la socda. Kuwo isla caqli badan ha noqonina.
<br/><span class="verse" id="17">17 </span>Ninna shar shar ha uga celinina. Ka fikira inaad samaysaan waxa wanaagsan dadka oo dhan hortiisa.
<br/><span class="verse" id="18">18 </span>Hadday suurtowdo, intaad kartaan, nabad kula jooga dadka oo dhan.
<br/><span class="verse" id="19">19 </span>Gacaliyayaalow, ha aarsanina, laakiin meel u banneeya cadhada Ilaah, waayo, waxaa qoran, Aarsasho anigaa leh; anaa u abaalmarin, ayaa Rabbigu leeyahay.
<br/><span class="verse" id="20">20 </span>Laakiin haddii cadowgaagu gaajaysan yahay, cunto sii; hadduu harraadsan yahayna, waraabi, waayo, haddaad saas samayso waxaad madaxiisa ku kor ururin doontaa duxulo dab ah.
<br/><span class="verse" id="21">21 </span>Sharku yuusan kaa adkaan, laakiinse sharka wanaag kaga adkow.
</p>

