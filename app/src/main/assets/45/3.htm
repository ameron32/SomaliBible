<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 3 </h3>

<p><span class="verse" id="1"> 1</span> Haddaba maxay Yuhuuddu dadka kale dhaantaa? Ama gudniinta waxtarkeedu waa maxay?
<br/><span class="verse" id="2">2 </span>Si walba wuu u badan yahay; marka hore waxaa Yuhuudda lagu ammaaneeyey hadallada Ilaah.
<br/><span class="verse" id="3">3 </span>Haddaba, maxaa jira, haddii qaar aanay rumaysad lahayn? Rumaysaddarradoodu miyey Ilaah aaminnimadiisa burin doontaa?
<br/><span class="verse" id="4">4 </span>Ma suurtowdo! Ilaah runlow ha ahaado in kastoo nin waluba beenlow yahay, sida qoran, In xaq lagaaga dhigo hadalladaada, Oo aad libaantid markii lagu xukumo.
<br/><span class="verse" id="5">5 </span>Laakiin haddii xaqnimola'aanteennu muujiso xaqnimada Ilaah, maxaynu odhan doonnaa? Ma xaq daranyahay Ilaaha cadhada soo dejiyaa? (Sida dad baan u hadlayaa.)
<br/><span class="verse" id="6">6 </span>Ma suurtowdo! Hadduu xaq daranyahay, sidee baa Ilaah dunida u xukumi doonaa?
<br/><span class="verse" id="7">7 </span>Runta Ilaah hadday beentayda ugu badatay ammaantiisa, de maxaa aniga haddana weli la iigu xukumaa sida mid dembi leh?
<br/><span class="verse" id="8">8 </span>Maxaannu u odhan weynaa, Shar aan samayno in wanaag yimaado? sida lanoo hafro oo ay qaar naga sheegaan sidii annagoo nidhaahna. Xukunka ay kuwaasu helaan waa xaq.
<br/><span class="verse" id="9">9 </span>Waa maxay haddaba? Miyaynu dhaannaa iyaga? Maya, sinaba. Waayo, horaannu u dacweynay Yuhuudda iyo Gariigtaba inay kulligood dembi ku hoos jiraan.
<br/><span class="verse" id="10">10 </span>Sida qoran, Mid xaq ahu ma jiro, midnaba;
<br/><span class="verse" id="11">11 </span>Mid wax garanayaa ma jiro; Mid Ilaah doondoonaa ma jiro;
<br/><span class="verse" id="12">12 </span>Dhammaantood gees bay u wada leexdeen, waxay wada noqdeen wax aan wax tar lahayn; Mid wanaag falaa ma jiro, midnaba;
<br/><span class="verse" id="13">13 </span>Hungurigoodu waa xabaal furan; Carrabbadooda wax bay ku khiyaaneeyeen; Bushimahooda waxaa ku hoos jira sun jilbis;
<br/><span class="verse" id="14">14 </span>Afkooda waxaa ka buuxa habaar iyo qadhaadh;
<br/><span class="verse" id="15">15 </span>Cagahoodu waxay u dheereeyaan inay dhiig daadiyaan;
<br/><span class="verse" id="16">16 </span>Jidadkooda waxaa yaal hoog iyo ba';
<br/><span class="verse" id="17">17 </span>Jidka nabaddana ma yaqaaniin;
<br/><span class="verse" id="18">18 </span>Cabsida Ilaahna indhahooda ma hor taal.
<br/><span class="verse" id="19">19 </span>Waannu og nahay in wax alla wixii sharcigu yidhaahdo, uu ku leeyahay kuwa sharciga ku hoos jira, in af kasta la xidho, oo dunida oo dhammu ay Ilaah ku hor gar darnaato.
<br/><span class="verse" id="20">20 </span>Maxaa yeelay, shuqullada sharciga ninna xaq ku noqon maayo Ilaah hortiis, waayo, sharciga ayaa lagu gartaa dembiga.
<br/><span class="verse" id="21">21 </span>Laakiin haatan sharciga la'aantiis ayaa xaqnimadii Ilaah la muujiyey, waxaana u marag furay sharciga iyo nebiyadii,
<br/><span class="verse" id="22">22 </span>waxaana weeyaan xaqnimada Ilaah ee lagu helo rumaysadka xagga Ciise Masiix oo u ah in alla inta rumaysata oo dhan, waayo, kala duwanaan ma leh.
<br/><span class="verse" id="23">23 </span>Maxaa yeelay, dhammaan way wada dembaabeen oo gaadhi waayeen ammaanta Ilaah;
<br/><span class="verse" id="24">24 </span>iyagoo hadiyad ahaan xaq lagaga dhigay nimcadiisa xagga madaxfurashada Ciise Masiix ku furtay,
<br/><span class="verse" id="25">25 </span>kan Ilaah u soo bixiyey inuu dhiiggiisa kafaaraggud ku noqdo xagga rumaysadka la rumaystay dhiiggiisa aawadiis, inuu xaqnimadiisa ku muujiyo dembidhaafka uu dembiyadii hore loo sameeyey ku dhaafay samirkii Ilaah;
<br/><span class="verse" id="26">26 </span>waxaa weeye muujinta xaqnimadiisa ee haatan joogta inuu isaga qudhiisu xaq ahaado iyo kan xaq ka dhiga kan Ciise rumaysan.
<br/><span class="verse" id="27">27 </span>Haddaba faankii meeh? Waa reebban yahay. Sharci caynkee ah buu ku hadhay? Ma xagga shuqulladaa? Maya; laakiinse wuxuu ku hadhay sharciga rumaysadka.
<br/><span class="verse" id="28">28 </span>Sidaas daraaddeed waxaannu ku tirinnaa in nin xaq ku noqdo rumaysadka ee uusan xaq ku noqon shuqullada sharciga.
<br/><span class="verse" id="29">29 </span>Ama Ilaah ma Ilaaha Yuhuudda oo keliya baa? Miyuusan ahayn kan quruumaha kalena? Haah, waa yahay kan quruumaha kalena,
<br/><span class="verse" id="30">30 </span>hadday tahay in Ilaah mid keliya yahay oo uu kuwa gudan xaq kaga dhigi doono rumaysadka, kuwa buuryoqabka ahna rumaysadka.
<br/><span class="verse" id="31">31 </span>De miyaannu haddaba sharciga ku burinnaa rumaysadka? Yaanay noqon! Laakiin sharciga waannu taagnaa.
</p>

