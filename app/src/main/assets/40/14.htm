
<h3>Cutub 14 </h3>

<p><span class="verse" id="1"> 1</span>Waagaas taliye Herodos ayaa warkii Ciise maqlay,
<br/><span class="verse" id="2">2 </span>oo wuxuu midiidinyadiisii ku yidhi, Kanu waa Yooxanaa Baabtiisaha. Kuwii dhintay ayuu ka soo sara kacay, sidaa darteed shuqulladan xoogga leh waa ku dhex jiraan oo shaqaynayaan.
<br/><span class="verse" id="3">3 </span>Waayo, Herodos baa Yooxanaa qabtay oo intuu xidhay ayuu u xabbisay, walaalkiis Filibos naagtiisii Herodiya aawadeed.
<br/><span class="verse" id="4">4 </span>Waayo, Yooxanaa wuxuu ku yidhi, Xalaal kuuma aha inaad haysatid,
<br/><span class="verse" id="5">5 </span>oo goortuu doonay inuu dilo, dadkii badnaa ayuu ka baqay, maxaa yeelay, waxay u haysteen sidii nebi oo kale.
<br/><span class="verse" id="6">6 </span>Goortii maalintii la xusuustay dhalashadii Herodos timid, gabadhii Herodiya ayaa dadkii dhexdiisa ku cayaartay, oo Herodos ayay ka farxisay.
<br/><span class="verse" id="7">7 </span>Kolkaasuu dhaar ku ballanqaaday inuu siiyo wixii ay weyddiisatoba.
<br/><span class="verse" id="8">8 </span>Iyadoo hooyadeed hore ula soo talisay ayay tidhi, Halkan xeedho igu soo sii madaxa Yooxanaa Baabtiisaha.
<br/><span class="verse" id="9">9 </span>Boqorkii waa calool xumaaday, laakiin dhaarihiisii iyo kuwii la fadhiyey aawadood ayuu ku amray in la siiyo.
<br/><span class="verse" id="10">10 </span>Markaasuu cid diray oo Yooxanaa xabsigaa madaxa lagaga gooyay.
<br/><span class="verse" id="11">11 </span>Madaxiisiina waxaa lagu keenay xeedho, oo gabadhii la siiyey, iyaduna hooyadeed bay u keentay.
<br/><span class="verse" id="12">12 </span>Markaasaa xertiisii timid, oo meydkiisay qaadeen oo aaseen, kolkaasay tageen oo Ciise u warrameen.
<br/><span class="verse" id="13">13 </span>Ciise goortuu taas maqlay, ayuu halkaas doonni kaga soo noqday, oo meel cidla ah ayuu keligiis tegey. Dadkii badnaana goortay warkaas maqleen, ayay magaalooyinka lug kaga soo raaceen.
<br/><span class="verse" id="14">14 </span>Goortuu degay ayuu dad badan arkay, wuuna u naxariistay, oo kuwoodii bukay ayuu bogsiiyey.
<br/><span class="verse" id="15">15 </span>Goortii makhribkii la gaadhay ayaa xertiisii u timid oo ku tidhi, Meeshu waa cidlo, wakhtigiina waa dhammaaday, haddaba dadka dir si ay tuulooyinka u tagaan oo cunto u soo iibsadaan.
<br/><span class="verse" id="16">16 </span>Laakiin Ciise wuxuu ku yidhi, Uma ay baahna inay tagaan, idinku siiya waxay cunaan.
<br/><span class="verse" id="17">17 </span>Waxay ku yidhaahdeen, Halkan waxba kuma hayno shan kibsood iyo laba kalluun maahee.
<br/><span class="verse" id="18">18 </span>Markaasuu wuxuu ku yidhi, Halkan iigu keena.
<br/><span class="verse" id="19">19 </span>Kolkaasuu dadkii badnaa ku amray inay cawska ku fadhiistaan. Isaguna wuxuu qaaday shantii kibsood iyo labadii kalluun, oo intuu cirka eegay ayuu barakeeyey oo kibistii kala jejebiyey oo xertiisii siiyey, xertiina dadkii badnaa bay siiyeen.
<br/><span class="verse" id="20">20 </span>Dhammaantood way wada cuneen oo ka dhergeen, oo waxay soo gureen jajabkii hadhay oo laba iyo toban dambiilood ka buuxa.
<br/><span class="verse" id="21">21 </span>Kuwii cunayna waxay ku dhowaayeen shan kun oo nin oo aan naagaha iyo carruurtu ku jirin.
<br/><span class="verse" id="22">22 </span>Kolkiiba wuxuu xertiisii ku amray inay doonnida fuulaan oo ay hortiis tagaan dhanka kale, intuu dadkii badnaa dirayo.
<br/><span class="verse" id="23">23 </span>Goortuu dadkii badnaa diray ayuu keligiis buurta fuulay inuu ku tukado, oo goortii makhribka la gaadhay keli ahaantiis ayuu halkaas joogay.
<br/><span class="verse" id="24">24 </span>Doonniduse durba wax badan ayay dhulka ka fogaatay oo hirarku waa dhibeen, waayo, dabaysha ayaa ka gees ahayd.
<br/><span class="verse" id="25">25 </span>Wakhtiga gaadhkii afraad oo habeenka ayuu u yimid isagoo badda ku dul socda.
<br/><span class="verse" id="26">26 </span>Oo xertiisii goortay arkeen isagoo badda ku dul socda, way nexeen oo waxay yidhaahdeen, Waa muuqasho, oo baqdin bay la qayliyeen.
<br/><span class="verse" id="27">27 </span>Markiiba Ciise waa la hadlay oo ku yidhi, Kalsoonaada, waa aniga ee ha baqina.
<br/><span class="verse" id="28">28 </span>Markaasaa Butros u jawaabay oo ku yidhi, Sayidow, haddaad tahay adiga, igu amar inaan biyaha kuugu dul imaado.
<br/><span class="verse" id="29">29 </span>Wuxuu ku yidhi, Kaalay. Oo Butros markuu doonnida ka degay ayuu biyaha ku dul socday inuu Ciise u tago.
<br/><span class="verse" id="30">30 </span>Laakiin goortuu dabayshii arkay ayuu baqay, oo markuu bilaabay inuu dego ayuu qayliyey oo ku yidhi, Sayidow, i badbaadi,
<br/><span class="verse" id="31">31 </span>oo markiiba Ciise gacantiisuu u taagay oo qabtay oo ku yidhi, Rumaysadyare yahow, maxaad u shakiday?
<br/><span class="verse" id="32">32 </span>Oo markay doonnida fuuleen, dabayshu waa joogsatay.
<br/><span class="verse" id="33">33 </span>Kuwii doonnida ku jirayna way caabudeen isaga, oo waxay ku yidhaahdeen, Runtii, waxaad tahay Wiilka Ilaah.
<br/><span class="verse" id="34">34 </span>Oo markay gudbeen waxay yimaadeen dalka Gennesared.
<br/><span class="verse" id="35">35 </span>Oo nimankii halkaas degganaa goortay garteen isaga, waxay cid u direen dalkaas ku wareegsan oo dhan, oo waxay u keeneen kuwa buka oo dhan,
<br/><span class="verse" id="36">36 </span>oo waxay ka baryeen inay faraqa maradiisa keliya taabtaan, oo kuwii taabtayna way bogsadeen.
</p>

