
<h3>Cutub 10 </h3>

<p><span class="verse" id="1"> 1</span>Markaasuu wuxuu u yeedhay laba-iyo-tobankii xertiisa ahaa oo wuxuu siiyey amar ay jinniyo wasakh leh ku saaraan oo ay bugto walba iyo cudur walba ku bogsiiyaan.
<br/><span class="verse" id="2">2 </span>Laba-iyo-tobanka rasuul magacyadoodu waa kuwan, Kan ugu horreeyaa waa Simoon, kan Butros la odhan jiray, iyo walaalkiis Andaros, iyo Yacquub ina Sebedi, iyo walaalkiis Yooxanaa,
<br/><span class="verse" id="3">3 </span>iyo Filibos, iyo Bartolomayos, iyo Toomas, iyo Matayos oo cashuurqaadaha ahaa, iyo Yacquub ina Alfayos, iyo Tadayos,
<br/><span class="verse" id="4">4 </span>iyo Simoon reer Kaana, iyo Yuudas Iskariyod, kii gacangeliyey.
<br/><span class="verse" id="5">5 </span>Laba-iyo-tobankan Ciise ayaa diray oo amray isagoo leh, Jid ka mid ah jidadka dadka aan Yuhuudda ahayn ha marina, magaalo ka mid ah magaalooyinka reer Samaariyana ha gelina,
<br/><span class="verse" id="6">6 </span>laakiin waxaad u tagtaan idaha lunsan oo guriga Israa'iil ah.
<br/><span class="verse" id="7">7 </span>Oo intaad socotaan wacdiya, oo waxaad ku tidhaahdaan, Boqortooyadii jannadu waa dhow dahay.
<br/><span class="verse" id="8">8 </span>Kuwa bukana bogsiiya, kuwii dhintayna sara kiciya, kuwa baraska lehna nadiifiya, jinniyadana saara, hadiyad ahaan baad ku hesheen ee hadiyad ahaanna ku siiya.
<br/><span class="verse" id="9">9 </span>Dahab ama lacag ama naxaas kiishadihiinna ha ku haysanina,
<br/><span class="verse" id="10">10 </span>qandina jidka ha u qaadanina, ama laba khamiis, ama kabo, ama ul, waayo, shaqaaluhu cuntadiisa ayuu istaahilaa.
<br/><span class="verse" id="11">11 </span>Magaalo alla magaaladaad gashaan iyo tuuloba, ka doona mid istaahila, oo halkaas jooga ilaa aad ka tegaysaan.
<br/><span class="verse" id="12">12 </span>Goortaad guriga gelaysaan, nabdaadiya,
<br/><span class="verse" id="13">13 </span>oo hadduu gurigu istaahilo, nabaddiinnu ha ku soo degto, laakiin haddaanu istaahilin, nabaddiinnu ha idinku soo noqoto.
<br/><span class="verse" id="14">14 </span>Oo ku alla kii aan idin soo dhowayn, oo aan hadalladiinna maqlin, goortaad gurigaas ama magaaladaas ka baxaysaan, siigada cagihiinna ka dhabaandhaba.
<br/><span class="verse" id="15">15 </span>Runtii waxaan idinku leeyahay, Maalinta xisaabta, Sodom iyo Gomora waa ka xisaab fududaan doonaan magaaladaas.
<br/><span class="verse" id="16">16 </span>Waxaan idiin dirayaa sidii ido yeey ku dhex jira, sidaa darteed caqli u lahaada sida abeesooyin, oo u sir la'aada sida qoolleyo.
<br/><span class="verse" id="17">17 </span>Laakiin dad iska jira, waayo, waxay idiin dhiibi doonaan shirar, oo sunagogyadooda ayay idinku karbaashi doonaan.
<br/><span class="verse" id="18">18 </span>Oo waxaa aawaday laydiin hor geeyn doonaa taliyayaal iyo boqorro inay marag ku noqoto iyaga iyo dadka aan Yuhuudda ahayn.
<br/><span class="verse" id="19">19 </span>Laakiin goortay idin gacangeliyaan, ha ka welwelina sidaad u hadli doontaan ama waxaad ku hadli doontaan, waayo, waxaad ku hadli doontaan ayaa saacaddaas laydin siin doonaa.
<br/><span class="verse" id="20">20 </span>Waayo, ma aha idinka kuwa hadlayaa laakiin waa Ruuxa Aabbihiin kan idinka dhex hadlayaa.
<br/><span class="verse" id="21">21 </span>Walaalba walaalkiis wuxuu u dhiibi doonaa in la dilo, aabbena wiilkiisa, carruurna waalidkood ayay ku kici doonaan oo dhimashay gaadhsiin doonaan.
<br/><span class="verse" id="22">22 </span>Dadka oo dhan ayaa magacayga aawadiis idiin necbaan doona, laakiin kan ilaa ugu dambaysta adkaysta, kaasaa badbaadi doona.
<br/><span class="verse" id="23">23 </span>Laakiin goortay magaaladan idinku silciyaan, tan kale u carara, waayo, runtii waxaan idinku leeyahay, Magaalooyinka Israa'iil ma wada gaadhi doontaan ilaa Wiilka Aadanahu yimaado.
<br/><span class="verse" id="24">24 </span>Qof xer ahu macallinkiisa kama sarreeyo, addoonkuna sayidkiisa kama sarreeyo.
<br/><span class="verse" id="25">25 </span>Waa ku filan tahay qof xer ah inuu noqdo sida macallinkiisa, addoonkuna sida sayidkiisa. Hadday odayga reerka Be'elsebul ugu yeedhaan, intee ka badan ayay ugu yeedhi doonaan kuwa gurigiisa jooga.
<br/><span class="verse" id="26">26 </span>Sidaa darteed ha ka baqina, waayo, wax daboolan ma jiro oo aan soo muuqan doonin, wax qarsoonna ma jiro oo aan la garan doonin.
<br/><span class="verse" id="27">27 </span>Waxaan gudcurka idiinku sheego, iftiinka ku dhaha, oo waxaad dhegta ka maqashaanna, guryaha dushooda kaga dhawaaqa.
<br/><span class="verse" id="28">28 </span>Ha ka baqina kuwa jidhka dila, laakiin aan karin inay nafta dilaan, waxaadse ka baqdaan kan jahannamada ku hallayn kara nafta iyo jidhkaba.
<br/><span class="verse" id="29">29 </span>Laba shimbirrood miyaan beesad lagu iibin? Middoodna dhulka ku dhici mayso amarka Aabbihiin la'aantiis.
<br/><span class="verse" id="30">30 </span>Timaha madaxiinna oo dhan waa tirsan yihiin.
<br/><span class="verse" id="31">31 </span>Sidaa darteed ha baqina, waad ka qiima badan tihiin shimbirro badan.
<br/><span class="verse" id="32">32 </span>Sidaa darteed mid walba oo igu qirta dadka hortiisa, anna waan ku qiran doonaa Aabbahayga jannada ku jira hortiisa.
<br/><span class="verse" id="33">33 </span>Laakiin ku alla kii igu diida dadka hortiisa, anna waan ku diidi doonaa Aabbahayga jannada ku jira hortiisa.
<br/><span class="verse" id="34">34 </span>Ha u malaynina inaan u imid inaan nabad dhulka u keeno; uma aan iman inaan nabad keeno, laakiin inaan seef keeno.
<br/><span class="verse" id="35">35 </span>Waxaanse u imid inaan nin cadow kaga dhigo aabbihiis, gabadhna hooyadeed, naagna soddohdeed.
<br/><span class="verse" id="36">36 </span>Nin cadowgiisu waa dadka gurigiisa.
<br/><span class="verse" id="37">37 </span>Kan aabbihiis iyo hooyadiis iga jecel, ima istaahilo, oo kan wiilkiisa iyo gabadhdiisa iga jecel, ima istaahilo.
<br/><span class="verse" id="38">38 </span>Kan aan iskutallaabtiisa soo qaadan oo aan i soo raacin, ima istaahilo.
<br/><span class="verse" id="39">39 </span>Kan naftiisa helaa waa lumin doonaa, oo kan naftiisa u lumiya aawaday waa heli doonaa.
<br/><span class="verse" id="40">40 </span>Kan idin aqbalaa wuu i aqbalaa, kan i aqbalaana, wuxuu aqbalaa kan i soo diray.
<br/><span class="verse" id="41">41 </span>Kan nebi ku aqbala nebi magiciis, wuxuu heli doonaa nebi abaalkiis, kan qof xaq ah ku aqbala qof xaq ah magiciis, wuxuu heli doonaa qof xaq ah abaalkiis.
<br/><span class="verse" id="42">42 </span>Ku alla kii kuwan yaryar koob biyo qabow oo keliya ku siiya qof xer ah magiciis, runtii waxaan idinku leeyahay, abaalkiisu ka lumi maayoba.
</p>

