
<h3>Cutub 7 </h3>

<p><span class="verse" id="1"> 1</span>Ninna ha xukumina inaan laydin xukumin.
<br/><span class="verse" id="2">2 </span>Waayo, xukunkii aad ku xukuntaan ayaa laydinku xukumi doonaa, oo qiyaastii aad ku qiyaastaan ayaa laydinku qiyaasi doonaa.
<br/><span class="verse" id="3">3 </span>Saxarka isha walaalkaa ku jira maxaad u aragtaa, dogobka ishaada ku jirase aad u fiirsan weydaa?
<br/><span class="verse" id="4">4 </span>Sidee baad walaalkaa ugu odhan doontaa, I daa, saxarka ishaada ku jira aan kaa saaree; oo dogob baa ishaada ku jiree?
<br/><span class="verse" id="5">5 </span>Labawejiile yahow, horta dogobka ishaada ku jira iska saar, goortaasaad bayaan u arkaysaa inaad saxarka isha walaalkaa ku jira ka saarto.
<br/><span class="verse" id="6">6 </span>Waxa quduuska ah eeyaha ha siinina, luulkiinnana doofaarrada hortooda ha ku tuurina, si ayan ugu tuman oo ayan idinku soo jeesan oo ayan idiinkala jeexjeexin.
<br/><span class="verse" id="7">7 </span>Weyddiista oo waa laydin siin doonaa; doona oo waad heli doontaan: garaaca oo waa laydinka furi doonaa;
<br/><span class="verse" id="8">8 </span>waayo, mid kasto oo weyddiista waa la siiyaa, kii doonaana waa helaa, kii garaacana waa laga furi doonaa.
<br/><span class="verse" id="9">9 </span>Ninkiinnee baa haddii wiilkiisu kibis weyddiisto, dhagax siinaya?
<br/><span class="verse" id="10">10 </span>Ama hadduu kalluun weyddiisto, abeeso siinaya?
<br/><span class="verse" id="11">11 </span>Haddaba idinka oo shar leh haddaad garanaysaan inaad hadiyado wanaagsan carruurtiinna siisaan, intee ka badan ayaa Aabbihiinna jannada ku jiraa wax wanaagsan uu siin doonaa kuwa isaga weyddiista?
<br/><span class="verse" id="12">12 </span>Haddaba wax kasta oo aad doonaysaan in laydinku sameeyo, idinkuna sidaas oo kale u sameeya; waayo, kanu waa sharcigii iyo nebiyadii.
<br/><span class="verse" id="13">13 </span>Iridda cidhiidhsan ka gala, waayo, iriddu waa weyn tahay, jidkuna waa ballaadhan yahay kan xagga baabbi'idda u kaca, oo kuwa ka galaa waa badan yihiin.
<br/><span class="verse" id="14">14 </span>Waayo, iriddu waa cidhiidhsan tahay, jidkuna waa yar yahay kan xagga nolosha u kaca, kuwa helaana waa yar yihiin.
<br/><span class="verse" id="15">15 </span>Iska jira nebiyada beenta ah, kuwa idiinku imanaya iyagoo qaba dharka idaad, laakiin hoosta ka ah yeey wax boobaysa.
<br/><span class="verse" id="16">16 </span>Midhahooda ayaad ku garan doontaan. Canab ma laga guraa geed qodxan leh? Berdena ma laga guraa yamaarugga?
<br/><span class="verse" id="17">17 </span>Sidaasaa geed kasta oo wanaagsanu midho wanaagsan u dhalaa, geedkii xumina midho xun u dhalaa.
<br/><span class="verse" id="18">18 </span>Geed wanaagsanu midho xun ma dhali karo, geed xumina midho wanaagsan ma dhali karo.
<br/><span class="verse" id="19">19 </span>Geed kasta oo aan midho wanaagsan dhalin waa la jaraa oo dabka lagu tuuraa.
<br/><span class="verse" id="20">20 </span>Sidaa darteed waxaad iyaga ku garanaysaan midhahooda.
<br/><span class="verse" id="21">21 </span>Ma aha qof kasta oo igu yidhaahda, Rabbow, Rabbow, kuwa boqortooyadii jannada gelayaa, laakiin kii sameeya doonista Aabbahayga jannada ku jira, kaasaa gelaya.
<br/><span class="verse" id="22">22 </span>Maalintaas qaar badan baa igu odhan doona, Rabbow, Rabbow, miyaannan magacaaga wax ku sii sheegin, oo miyaannan magacaaga jinniyo ku saarin, oo miyaannan magacaaga wax badan oo xoog leh ku samayn?
<br/><span class="verse" id="23">23 </span>Markaasaan ku odhan doonaa, Weligay idinma aqoon, iga taga, dembifalayaalow.
<br/><span class="verse" id="24">24 </span>Haddaba qof kasta oo ereyadaydan maqla oo yeela, waxaa loo ekaysiinayaa nin caqli leh oo gurigiisa ka dul dhisay dhagaxa.
<br/><span class="verse" id="25">25 </span>Roobkii ayaa da'ay, daadkiina waa yimid, dabayshiina waa dhacday, wayna ku dhaceen gurigaas, ma uuna dumin, waayo, waxaa laga dul dhisay dhagaxa.
<br/><span class="verse" id="26">26 </span>Qof kasta oo ereyadaydan maqla oo aan yeelin, waxaa loo ekaysiinayaa nin doqon ah oo gurigiisa carrada ka dul dhisay.
<br/><span class="verse" id="27">27 </span>Roobkii waa da'ay, daadkiina waa yimid, dabayshiina waa dhacday, wayna ku dhaceen gurigaas, wuuna dumay, dumiddiisuna waa weynayd.
<br/><span class="verse" id="28">28 </span>Waxaa dhacay goortii Ciise hadalladan dhammeeyey, in dadkii oo dhammu waxbariddiisa la yaabeen,
<br/><span class="verse" id="29">29 </span>waayo, wuxuu wax u barayay sida mid amar leh oo uma uu baraynin sida culimmada.
</p>

