
<h3>Cutub 22 </h3>

<p><span class="verse" id="1"> 1</span>Ciise ayaa u jawaabay oo mar kale masaallo kula hadlay, oo wuxuu yidhi,
<br/><span class="verse" id="2">2 </span>Boqortooyada jannada waxay la mid tahay sidii boqor wiilkiisa aroos u dhigay.
<br/><span class="verse" id="3">3 </span>Addoommadiisii ayuu u diray inay u yeedhaan kuwa arooska loogu yeedhay, mana ay doonaynin inay yimaadaan.
<br/><span class="verse" id="4">4 </span>Haddana addoommo kale ayuu diray oo wuxuu ku yidhi, Kuwii loo yeedhay waxaad ku tidhaahdaan, Bal eega, cuntadaydii waan diyaargareeyey, dibiyadaydii iyo neefafkaygii buurbuurnaana waa la qalay, wax walubana waa diyar, ee arooska kaalaya.
<br/><span class="verse" id="5">5 </span>Laakiin way fududaysteen, oo iska tageen, mid beertiisuu aaday, mid kalena wuxuu aaday baayacmushtarigiisii.
<br/><span class="verse" id="6">6 </span>Kuwii kalena addoommadiisii ayay qabteen, wayna caayeen oo dileen.
<br/><span class="verse" id="7">7 </span>Laakiin boqorkii markuu maqlay wuu cadhooday, oo askartiisii buu u diray oo baabbi'iyey kuwaasoo dhiig qabay, magaaladoodiina wuu gubay.
<br/><span class="verse" id="8">8 </span>Markaasuu addoommadiisii ku yidhi, Arooskii waa diyaar, kuwii loo yeedhayse ma ay istaahilin.
<br/><span class="verse" id="9">9 </span>Haddaba taga meesha jidadka ku kala leexdaan, oo in alla intaad heshaan arooska ugu yeedha.
<br/><span class="verse" id="10">10 </span>Markaasaa addoommadaas jidadkay u baxeen, oo ay soo ururiyeen kuwii ay heleen oo dhan, kuwii sharka lahaa iyo kuwii wanaagsanaaba; gurigii arooskana waxaa laga buuxiyey marti.
<br/><span class="verse" id="11">11 </span>Laakiin boqorkii kolkuu soo galay inuu martida eego, wuxuu meesha ku arkay nin aan dharkii arooska qabin,
<br/><span class="verse" id="12">12 </span>oo wuxuu ku yidhi, Saaxiibow, sidee baad halkan u soo gashay adigoo aan dharkii arooska qabin? Wuuna iska aamusay.
<br/><span class="verse" id="13">13 </span>Markaasaa boqorkii wuxuu midiidinyadii ku yidhi, Lugaha iyo gacmaha ka xidha, oo gudcurka dibadda ah ku tuura; halkaas waxaa jiri doonta baroor iyo ilko jirriqsi.
<br/><span class="verse" id="14">14 </span>Waayo, kuwo badan baa loo yeedhay, laakiin kuwo yar baa la doortay.
<br/><span class="verse" id="15">15 </span>Markaasaa Farrisiintii baxeen, oo waxay ka wada hadleen si ay hadalkiisa ugu qabtaan.
<br/><span class="verse" id="16">16 </span>Waxay xertoodii ula soo direen Herodosiinta, oo waxay ku yidhaahdeen, Macallimow, waannu og nahay inaad run tahay, oo aad dadka jidka Ilaah run ku bartid, oo aanad ninna u eexan, waayo, dadka wejigooda ma eegtid.
<br/><span class="verse" id="17">17 </span>Haddaba noo sheeg waxay kula tahay, Ma xalaal baa in cashuur Kaysar la siiyo ama inaan la siin?
<br/><span class="verse" id="18">18 </span>Laakiin Ciise ayaa sharkoodii gartay, oo wuxuu ku yidhi, Maxaad ii jirrabaysaan, labawejiilayaal yahow?
<br/><span class="verse" id="19">19 </span>I tusa lacagta cashuurta. Kolkaasay u keeneen dinaar.
<br/><span class="verse" id="20">20 </span>Wuxuu ku yidhi, Yaa leh masawirkan iyo qorniinkan?
<br/><span class="verse" id="21">21 </span>Waxay ku yidhaahdeen, Kaysar baa leh. Markaasuu ku yidhi, Haddaba Kaysar siiya wixii Kaysar leeyahay, Ilaahna siiya wixii Ilaah leeyahay.
<br/><span class="verse" id="22">22 </span>Oo goortay taas maqleen, way yaabeen, wayna iska daayeen oo ka tageen.
<br/><span class="verse" id="23">23 </span>Maalintaas waxaa u yimid Sadukiin kuwii odhan jiray, Sarakicidda kuwii dhintay ma jirto. Oo waxay weyddiiyeen,
<br/><span class="verse" id="24">24 </span>oo ku yidhaahdeen, Macallimow, Muuse wuxuu yidhi, Haddii nin dhinto isagoo aan carruur lahayn, walaalkiis waa inuu naagtiisa dumaalo oo uu carruur walaalkiis u dhalo.
<br/><span class="verse" id="25">25 </span>Waxaa nala jiray toddoba walaalo ah. Kii ugu horreeyey ayaa guursaday, wuuna dhintay, dhalna ma lahayn, wuxuuna naagtiisii uga tegey walaalkiis.
<br/><span class="verse" id="26">26 </span>Sidaas oo kalaa ku dhacday kii labaad, iyo kii saddexaad ilaa kii toddobaad.
<br/><span class="verse" id="27">27 </span>Markay wada dhinteen dabadeed naagtiina waa dhimatay.
<br/><span class="verse" id="28">28 </span>Haddaba wakhtiga sarakicidda kuwii dhintay toddobadoodii kee bay naagtiisii ahaan doontaa? Waayo, kulligood way wada guursadeen iyada.
<br/><span class="verse" id="29">29 </span>Laakiin Ciise ayaa u jawaabay oo ku yidhi, Waad qaldan tihiin oo garan maysaan Qorniinka iyo xoogga Ilaah.
<br/><span class="verse" id="30">30 </span>Waayo, wakhtiga sarakicidda kuwii dhintay dabadeed, layskuma guursado, guurna layskuma siiyo, laakiin waxay yihiin sida malaa'igaha Ilaah oo jannada ku jira.
<br/><span class="verse" id="31">31 </span>Laakiin xagga sarakicidda kuwii dhintay miyaydnaan akhriyin wixii Ilaah idinkula hadlay, markuu yidhi,
<br/><span class="verse" id="32">32 </span>Anigu waxaan ahay Ilaaha Ibraahim iyo Ilaaha Isxaaq iyo Ilaaha Yacquub? Isagu ma aha Ilaaha kuwa dhintay, laakiin waa Ilaaha kuwa nool.
<br/><span class="verse" id="33">33 </span>Dadkii badnaa goortay taas maqleen ayay waxbariddiisii ka yaabeen.
<br/><span class="verse" id="34">34 </span>Laakiin Farrisiintii goortay maqleen inuu Sadukiintii aamusiiyey ayay isu yimaadeen.
<br/><span class="verse" id="35">35 </span>Oo midkood oo sharciga yaqaan ayaa wax weyddiiyey, isagoo jirrabaya, oo wuxuu ku yidhi,
<br/><span class="verse" id="36">36 </span>Macallimow, qaynuunkee baa sharciga uga weyn?
<br/><span class="verse" id="37">37 </span>Kolkaasuu ku yidhi isaga, Waa inaad Rabbiga Ilaahaaga ah ka jeclaataa qalbigaaga oo dhan iyo naftaada oo dhan iyo caqligaaga oo dhan.
<br/><span class="verse" id="38">38 </span>Kanu waa qaynuunka ugu weyn oo ugu horreeya.
<br/><span class="verse" id="39">39 </span>Ku labaad oo u ekina waa kan. Waa inaad deriskaaga u jeclaataa sida naftaada.
<br/><span class="verse" id="40">40 </span>Sharcigii oo dhan iyo nebiyadiiba waxay sudhan yihiin labadan qaynuun.
<br/><span class="verse" id="41">41 </span>Kolkii Farrisiintii isu yimaadeen ayaa Ciise wax weyddiiyey,
<br/><span class="verse" id="42">42 </span>oo wuxuu ku yidhi, Yuu idinla yahay Masiixu? Waa ina ayo? Kolkaasay ku yidhaahdeen, Waa ina Daa'uud.
<br/><span class="verse" id="43">43 </span>Wuxuu ku yidhi, Haddaba Daa'uud sidee buu Ruuxa ugaga yeedhay Rabbi? isagoo leh,
<br/><span class="verse" id="44">44 </span>Rabbigu wuxuu Sayidkayga ku yidhi, Midigtayda fadhiiso, Ilaa aan cadaawayaashaada cagahaaga hoostooda geliyo.
<br/><span class="verse" id="45">45 </span>Haddaba Daa'uud hadduu ugu yeedhay isaga Sayid, sidee buu wiilkiisa u yahay?
<br/><span class="verse" id="46">46 </span>Ninna hadal uguma jawaabi karin, oo maalintaas dabadeed ninna kuma dhicin inuu mar dambe wax weyddiiyo.
</p>

