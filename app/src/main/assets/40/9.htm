
<h3>Cutub 9 </h3>

<p><span class="verse" id="1"> 1</span> Markaasuu doonni fuulay oo dhanka kale u tallaabay oo magaaladiisii yimid.
<br/><span class="verse" id="2">2 </span>Kolkaasay waxay u keeneen nin curyaan ah oo sariir ku jiifa. Ciise oo rumaysadkooda arka ayaa ninkii curyaanka ahaa ku yidhi, Wiilkow, kalsoonow, dembiyadaadu waa kaa cafiyan yihiin.
<br/><span class="verse" id="3">3 </span>Kolkaasaa qaar culimmada ah waxay isku yidhaahdeen, Ninkan waa caytamayaa.
<br/><span class="verse" id="4">4 </span>Ciise oo fikirradooda garanaya ayaa ku yidhi, Maxaad haddaba shar ugu fikiraysaan qalbiyadiinna?
<br/><span class="verse" id="5">5 </span>Iyamaa hawl yar, in la yidhaahdo, Dembiyadaadu waa cafiyan yihiin, ama in la yidhaahdo, Kac oo soco?
<br/><span class="verse" id="6">6 </span>Laakiin si aad ku garataan in Wiilka Aadanahu dhulka ku leeyahay amar uu dembiyada ku cafiyo (markaasuu kii curyaanka ahaa ku yidhi), Kac oo sariirtaada qaado oo gurigaaga tag.
<br/><span class="verse" id="7">7 </span>Markaasuu kacay oo gurigiisii tegey.
<br/><span class="verse" id="8">8 </span>Laakiin dadkii badnaa goortay arkeen, way baqeen, oo Ilaah ammaaneen, kan amar caynkan oo kale ah dadka siiyey.
<br/><span class="verse" id="9">9 </span>Ciise kolkuu meeshaas ka tegey intuu socday ayuu wuxuu arkay nin la odhan jiray Matayos oo fadhiya meeshii cashuurta lagu qaado, oo wuxuu ku yidhi, I soo raac. Markaasuu kacay oo raacay.
<br/><span class="verse" id="10">10 </span>Waxaa dhacay, goortii Ciise guriga cunto u fadhiistay, in cashuurqaadayaal iyo dembilayaal badanu yimaadeen, oo ay la fadhiisteen Ciise iyo xertiisa.
<br/><span class="verse" id="11">11 </span>Goortii Farrisiintu arkeen ayay xertiisii ku yidhaahdeen, Macallinkiinnu muxuu cashuurqaadayaasha iyo dembilayaasha ula cunaa?
<br/><span class="verse" id="12">12 </span>Laakiin goortuu maqlay, wuxuu yidhi, Kuwa ladan dhakhtar uma baahna, laakiin kuwa buka ayaa u baahan.
<br/><span class="verse" id="13">13 </span>Laakiin taga oo barta hadalkan micnihiisa, Waxaan doonayaa naxariis ee ma aha allabari, waayo uma aan imanin inaan kuwa xaqa ah u yeedho, laakiin inaan dembilayaasha u yeedho ayaan u imid.
<br/><span class="verse" id="14">14 </span>Markaas waxaa u timid xertii Yooxanaa iyagoo leh, Annaga iyo Farrisiintu maxaannu dhaaxa u soonnaa, laakiin xertaadu ay u soomi weydaa?
<br/><span class="verse" id="15">15 </span>Markaasaa Ciise ku yidhi, Dadka aroosku ma barooran karaan intuu aroosku la joogo? Laakiin waxaa iman doona maalmaha arooska laga qaadi doono, markaasay soomi doonaan.
<br/><span class="verse" id="16">16 </span>Ninna karriin cusub kuma tolo dhar duug ah, waayo, tan lagu buuxin lahaa ayaa dharka ka go'da, oo jeexdintu waa ka sii xumaataa.
<br/><span class="verse" id="17">17 </span>Khamri cusubna laguma shubo qarbeddo duug ah, haddii kale qarbeddada ayaa qarxaya, khamriguna waa daadanayaa, qarbeddaduna waa hallaabayaan, laakiin khamri cusubse waxaa lagu shubaa qarbeddo cuscusub, labaduba waa sii raagayaan.
<br/><span class="verse" id="18">18 </span>Intuu waxan kula hadlayay, waxaa u yimid taliye oo u sujuuday oo ku yidhi, Gabadhaydu haddeer bay dhimatay, laakiin kaalay oo gacantaada saar oo way noolaanaysaa.
<br/><span class="verse" id="19">19 </span>Markaasaa Ciise kacay oo raacay, isaga iyo xertiisiiba.
<br/><span class="verse" id="20">20 </span>Kolkaas naag laba iyo toban sannadood dhiigbixid qabtay ayaa dhabarkiisa timid oo taabatay maradiisa darafteeda.
<br/><span class="verse" id="21">21 </span>Waayo, waxay isku tidhi, Haddaan maradiisa iska taabto uun, waan bogsanayaa.
<br/><span class="verse" id="22">22 </span>Laakiin Ciise intuu ku soo jeestay oo arkay, ayuu wuxuu ku yidhi, Gabadhay, kalsoonow; rumaysadkaaga ayaa ku bogsiiyey. Oo naagtii baa saacaddaas bogsatay.
<br/><span class="verse" id="23">23 </span>Ciise goortuu guriga taliyaha galay oo arkay kuwa biibiilayaasha yeedhinaya iyo dadka buuqaya,
<br/><span class="verse" id="24">24 </span>wuxuu ku yidhi, Ka leexda, yartu ma dhiman, waase huruddaa. Wayna ku qosleen.
<br/><span class="verse" id="25">25 </span>Laakiin markii dadkii badnaa la saaray, ayuu galay oo gacanteeda qabtay, yartiina waa kacday.
<br/><span class="verse" id="26">26 </span>Markaasaa warkaasu dalkaas oo dhan gaadhay.
<br/><span class="verse" id="27">27 </span>Ciise intuu meeshaas ka tegayay, waxaa daba socday laba nin oo Indhala, iyagoo qaylinaya oo leh, Ina Daa'uudow, noo naxariiso.
<br/><span class="verse" id="28">28 </span>Goortuu guriga galay ayay nimankii indhaha la'aa u yimaadeen. Markaasaa Ciise wuxuu ku yidhi, Ma rumaysan tihiin inaan waxan yeeli karo? Waxay ku yidhaahdeen, Haah, Sayidow.
<br/><span class="verse" id="29">29 </span>Markaasuu indhahooda taabtay isagoo leh, Sida rumaysadkiinnu yahay ha idiin noqoto.
<br/><span class="verse" id="30">30 </span>Markaasaa indhahoodii furmeen. Ciise aad buu u amray, oo ku yidhi, Iska jira; ninna yaanu ogaan.
<br/><span class="verse" id="31">31 </span>Laakiin iyagu way baxeen oo warkiisa ku fidiyeen dhulkaas oo dhan.
<br/><span class="verse" id="32">32 </span>Kolkay baxeen, bal eeg, waxaa loo keenay nin Carrabla oo jinni qaba.
<br/><span class="verse" id="33">33 </span>Oo goortii jinnigii la saaray, ninkii carrabka la'aa waa hadlay, dadkii badnaana way yaabeen oo waxay yidhaahdeen, Sidaas oo kale Israa'iil weligeed laguma arag.
<br/><span class="verse" id="34">34 </span>Laakiin Farrisiintii waxay yidhaahdeen, Wuxuu jinniyada ku eryaa madaxda jinniyada.
<br/><span class="verse" id="35">35 </span>Ciise wuxuu ku wareegay magaalooyinka iyo tuulooyinka oo dhan, oo sunagogyadooda ayuu wax ku barayay, oo injiilka boqortooyadii ku wacdiyeyey, oo bugto walba iyo cudur walba ayuu bogsiinayay:
<br/><span class="verse" id="36">36 </span>Laakiin goortuu dadkii badnaa arkay ayuu u naxariistay, waayo, way dhibaataysnaayeen oo kala firidhsanaayeen sidii ido aan adhijir lahayn.
<br/><span class="verse" id="37">37 </span>Markaasuu xertiisii ku yidhi, Waxa beerta laga gooynayaa way badan yihiin, shaqaalayaashuse waa yar yihiin.
<br/><span class="verse" id="38">38 </span>Sidaa darteed Sayidka beergooyska barya inuu shaqaalayaal beertiisa u soo diro.
</p>

