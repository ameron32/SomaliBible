
<h3>Cutub 3 </h3>

<p><span class="verse" id="1"> 1</span>Kol dambe wuxuu galay sunagogga; halkaasna waxaa joogay nin gacan engegan.
<br/><span class="verse" id="2">2 </span>Markaasay fiirinayeen inuu sabtida bogsiinayo iyo in kale, si ay u ashtakeeyaan.
<br/><span class="verse" id="3">3 </span>Kolkaasuu ninkii gacanta engegnaa ku yidhi, Dhexda isa soo taag.
<br/><span class="verse" id="4">4 </span>Oo wuxuu iyaga ku yidhi, Sabtida ma xalaal baa in wanaag la falo ama shar; in naf la badbaadiyo ama la dilo? Laakiin way iska aamuseen.
<br/><span class="verse" id="5">5 </span>Goortuu iyaga isha mariyey isagoo cadhaysan oo qalbigiisii ka tiiraanyooday qalbi engegnaantooda aawadeed, wuxuu ninkii ku yidhi, Gacanta soo taag. Kolkaasuu soo taagay, oo gacantiisu way bogsatay.
<br/><span class="verse" id="6">6 </span>Markaasaa Farrisiintu baxeen, oo markiiba waxay kala tashadeen Herodosiintii si ay u dilaan isaga.
<br/><span class="verse" id="7">7 </span>Laakiin Ciise xertiisii ayuu badda kula noqday; waxaana raacay dad badan oo ka yimid Galili, iyo Yahuudiya,
<br/><span class="verse" id="8">8 </span>iyo Yeruusaalem, iyo Idumiya, iyo Webi Urdun shishadiisa, iyo kuwa ag joogay Turos iyo Siidoon; dad tiro badan goortii ay maqleen waxa weyn ee uu samaynayay ayay u yimaadeen.
<br/><span class="verse" id="9">9 </span>Xertiisii wuu la hadlay oo wuxuu ku yidhi, Doonni yar ha i sugto dadkii badnaa aawadiis si ayan ii cidhiidhiyin.
<br/><span class="verse" id="10">10 </span>Waayo, dad badan ayuu bogsiiyey, sidaa daraaddeed ayay waxay ugu kufeen si ay kuwii cudur qabay oo dhan u taabtaan isaga.
<br/><span class="verse" id="11">11 </span>Oo jinniyada wasakhda lehna goortay arkeen, hortiisii ayay isku tuureen oo qayliyeen, oo waxay yidhaahdeen, Adigu waxaad tahay Wiilka Ilaah.
<br/><span class="verse" id="12">12 </span>Aad buu u amray inaanay dadka ogeysiinin isaga.
<br/><span class="verse" id="13">13 </span>Goortaasuu buurta fuulay; wuu u yeedhayna kuwii uu doonayay; wayna u yimaadeen.
<br/><span class="verse" id="14">14 </span>Laba iyo toban ayuu soo saaray inay isaga la joogaan, iyo inuu u diro inay wax wacdiyaan,
<br/><span class="verse" id="15">15 </span>iyo inay u leeyihiin amar ay cudurro ku bogsiiyaan oo ay jinniyo ku saaraan.
<br/><span class="verse" id="16">16 </span>Waxay ahaayeen Simoon, kan uu Butros u bixiyey,
<br/><span class="verse" id="17">17 </span>iyo Yacquub ina Sebedi, iyo Yooxanaa, Yacquub walaalkiis, iyaga wuxuu u bixiyey Bo'anerges, waxaa weeye wiilashii onkodka,
<br/><span class="verse" id="18">18 </span>iyo Andaros, iyo Filibos, iyo Bartolomayos, iyo Matayos, iyo Toomas, iyo Yacquub ina Alfayos, iyo Tadayos, iyo Simoon reer Kaana,
<br/><span class="verse" id="19">19 </span>iyo Yuudas Iskariyod, kii gacangeliyey.
<br/><span class="verse" id="20">20 </span>Kolkaasuu guri galay; oo dad badan ayaa haddana ku soo ururay si aanay karin inay kibis cunaan.
<br/><span class="verse" id="21">21 </span>Xigtadiisii goortay maqleen, ayay u soo baxeen inay qabtaan, waayo, waxay yidhaahdeen, Isagu waa waalan yahay.
<br/><span class="verse" id="22">22 </span>Culimmadii Yeruusaalem ka soo degeenna waxay yidhaahdeen, Wuxuu qabaa Be'elsebul, oo madaxda jinniyada ayuu jinniyada ku saaraa.
<br/><span class="verse" id="23">23 </span>Kolkaasuu iyagii u yeedhay oo masaallo kugu yidhi, Sidee baa Shayddaan Shayddaan u saari karaa?
<br/><span class="verse" id="24">24 </span>Haddii boqortooyo kala qaybsanto, boqortooyadaasu ma taagnaan karto.
<br/><span class="verse" id="25">25 </span>Haddii gurina kala qaybsamo, gurigaasu ma taagnaan kari doono.
<br/><span class="verse" id="26">26 </span>Haddii Shayddaanna isku kaco oo qaybsamo, ma taagnaan karo. Laakiin wuxuu leeyahay dhammaansho.
<br/><span class="verse" id="27">27 </span>Ninna nin xoog leh gurigiisa ma geli karo inuu alaabtiisa dhaco hadduusan kolkii hore ninka xoogga leh xidhin, goortaasuu gurigiisa dhici doonaa.
<br/><span class="verse" id="28">28 </span>Runtii waxaan idinku leeyahay, Bini-aadmiga waa loo cafiyi doonaa dembiyadii oo dhan iyo caydii ay ku caytamaan;
<br/><span class="verse" id="29">29 </span>laakiin ku alla kii caaya Ruuxa Quduuska ah, weligiis cafiga heli maayo, laakiin wuxuu eed u leeyahay dembi weligiis ah;
<br/><span class="verse" id="30">30 </span>waayo, waxay yidhaahdeen, Jinni wasakh leh ayuu qabaa.
<br/><span class="verse" id="31">31 </span>Markaasaa waxaa yimid walaalihiis iyo hooyadiis, oo dibadday istaageen, waxayna u direen cid ugu yeedha.
<br/><span class="verse" id="32">32 </span>Dad badan baa agtiisa fadhiyey oo waxay ku yidhaahdeen, Bal eeg, hooyadaa iyo walaalahaa dibadday joogaan oo waa ku doonayaan.
<br/><span class="verse" id="33">33 </span>Markaasuu u jawaabay oo ku yidhi, Yaa ah hooyaday iyo walaalahay?
<br/><span class="verse" id="34">34 </span>Kolkaasuu isha mariyey kuwii agtiisa fadhiyey oo ku yidhi, Waa kuwan hooyaday iyo walaalahay!
<br/><span class="verse" id="35">35 </span>Ku alla kii yeela doonistii Ilaah kaasaa walaalkay iyo walaashay iyo hooyaday.
</p>

