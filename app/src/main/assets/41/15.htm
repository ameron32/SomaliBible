
<h3>Cutub 15 </h3>

<p><span class="verse" id="1"> 1</span>Aroortii kolkiiba wadaaddadii sare waxay la wada hadleen waayeelladii iyo culimmadii iyo shirkii oo dhan. Ciisena way xidheen oo kaxeeyeen oo waxay u dhiibeen Bilaatos.
<br/><span class="verse" id="2">2 </span>Bilaatos wuxuu weyddiiyey, Ma Boqorka Yuhuudda baad tahay? Wuu u jawaabay oo ku yidhi, Waad tidhi.
<br/><span class="verse" id="3">3 </span>Markaasaa wadaaddadii sare wax badan ku ashtakeeyeen.
<br/><span class="verse" id="4">4 </span>Bilaatos baa kol dambe wax weyddiiyey isagoo leh, Miyaanad waxba ka jawaabayn? Bal eeg intii ay kugu ashtakaynayaan.
<br/><span class="verse" id="5">5 </span>Laakiin Ciise weli waxba ugama jawaabin, sidaa darteed Bilaatos waa la yaabay.
<br/><span class="verse" id="6">6 </span>Iiddaas wuxuu iyaga u sii dayn jiray maxbuuskay doonayeen.
<br/><span class="verse" id="7">7 </span>Markaasaa waxaa jiray nin Baraabbas la odhan jiray oo ahaa mid lala xidhay kuwii kula kacay oo wax dilay markii fidmaddu dhacday.
<br/><span class="verse" id="8">8 </span>Dadkii badnaa ayaa Bilaatos u kacay oo bilaabay inay doonaan inuu u sameeyo siduu u samayn jiray.
<br/><span class="verse" id="9">9 </span>Bilaatos baa u jawaabay oo ku yidhi, Ma waxaad doonaysaan inaan idiin sii daayo Boqorka Yuhuudda?
<br/><span class="verse" id="10">10 </span>Waayo, wuxuu ogaa wadaaddadii sare inay hinaaso ugu soo dhiibeen.
<br/><span class="verse" id="11">11 </span>Laakiin wadaaddadii sare ayaa dadka kiciyey, oo waxay yidhaahdeen inay u roon tahay inuu Baraabbas u sii daayo iyaga.
<br/><span class="verse" id="12">12 </span>Bilaatos baa mar kale u jawaabay oo ku yidhi, Haddaba maxaad doonaysaan inaan ku sameeyo kan aad ugu yeedhaan Boqorka Yuhuudda?
<br/><span class="verse" id="13">13 </span>Iyaguna mar kale ayay ku qayliyeen, Iskutallaabta ku qodob.
<br/><span class="verse" id="14">14 </span>Markaasaa Bilaatos ku yidhi, Waa maxay sharkuu falay? Laakiin aad bay u sii qayliyeen oo yidhaahdeen, Iskutallaabta ku qodob.
<br/><span class="verse" id="15">15 </span>Bilaatos wuxuu doonayay inuu sameeyo waxa dadku raalli ka yahay, sidaa darteed ayuu Baraabbas u sii daayay, oo goortuu Ciise karbaashay ayuu u dhiibay in iskutallaabta lagu qodbo.
<br/><span class="verse" id="16">16 </span>Markaasaa askartii isaga geeyeen barxaddii dhexdeeda, taasoo la odhan jiray Baraytoriyon, waxayna isugu yeedheen askartii oo dhan.
<br/><span class="verse" id="17">17 </span>Waxay u geliyeen dhar guduudan, oo taaj ayay qodxan uga texeen, oo madaxiisay saareen.
<br/><span class="verse" id="18">18 </span>Markaasay salaameen oo waxay ku yidhaahdeen, Nabad, Boqorka Yuhuuddow.
<br/><span class="verse" id="19">19 </span>Madaxana ayay cawsduur kaga dhufteen, oo wayna ku candhuufeen, oo u jilba joogsadeen, oo u sujuudeen.
<br/><span class="verse" id="20">20 </span>Goortay ku majaajiloodeen dabadeed ayay dharkii guduudnaa ka qaadeen oo dharkiisii bay u geliyeen, markaasay wadeen in iskutallaabta lagu qodbo.
<br/><span class="verse" id="21">21 </span>Waxaa ag marayay nin beeraha ka yimid, oo reer Kuranaya ah, oo Simoon la odhan jiray, oo ahaa aabbihii Aleksanderos iyo Rufus, kan ay ku qasbeen inuu iskutallaabtiisa u qaado.
<br/><span class="verse" id="22">22 </span>Oo waxay u soo wadeen meel Golgota la odhan jiray, taasoo micneheedu yahay meeshii dhakada.
<br/><span class="verse" id="23">23 </span>Waxay siiyeen inuu cabbo khamri xammeeti lagu daray, laakiin ma uu qaadan.
<br/><span class="verse" id="24">24 </span>Oo goortay iskutallaabta ku qodbeen, dharkiisay qaybsadeen, wayna saami ku riteen mid kasta wuxuu qaadan lahaa.
<br/><span class="verse" id="25">25 </span>Waxayna ahayd saacaddii saddexaad oo iskutallaabta ay ku qodbeen.
<br/><span class="verse" id="26">26 </span>Waxaa lagu qoray meel ka korraysa isaga qorniinkii ashtakadiisii oo leh, BOQORKA YUHUUDDA.
<br/><span class="verse" id="27">27 </span>Markaasaa waxaa iskutallaabo lagula qodbay laba tuug, mid midigtiisa, midna bidixdiisa.
<br/><span class="verse" id="28">28 </span>Oo waxaa rumoobay Qorniinkii yidhi, Waxaa isaga lagu tiriyey sharcilaawayaasha.
<br/><span class="verse" id="29">29 </span>Oo kuwii ag marayayna waa caayeen, oo intay madaxooda luleen, waxay yidhaahdeen, Kaaga macbudka duminayow oo saddex maalmood ku dhisayow,
<br/><span class="verse" id="30">30 </span>isbadbaadi oo iskutallaabta ka soo deg.
<br/><span class="verse" id="31">31 </span>Sidaas oo kalena ayaa wadaaddada sare dhexdooda ugu majaajiloodeen, iyaga iyo culimmadaba, oo waxay yidhaahdeen, Kuwa kale ayuu badbaadiyey, qudhiisa isma badbaadin karo.
<br/><span class="verse" id="32">32 </span>Masiixa oo ah Boqorka Israa'iil haddeer iskutallaabta ha ka soo dego si aannu u aragno oo u rumaysanno. Kuwii iskutallaabaha lagula qodbayna ayaa caayay.
<br/><span class="verse" id="33">33 </span>Goortii saacaddii lixaad la gaadhay, dhulka oo dhammu gudcur buu ahaa ilaa saacaddii sagaalaad.
<br/><span class="verse" id="34">34 </span>Saacaddii sagaalaad Ciise ayaa cod weyn ku dhawaaqay oo yidhi, Eloy, Eloy, lama sabakhtani? taasoo micneheedu yahay, Ilaahayow, Ilaahayow, maxaad ii dayrisay?
<br/><span class="verse" id="35">35 </span>Kuwa ag taagnaa qaarkood ayaa goortay maqleen yidhi, Eeg, wuxuu u yeedhayaa Eliyaas.
<br/><span class="verse" id="36">36 </span>Mid baa orday, oo geed isbonji la yidhaahdo khal uga soo buuxshay, oo intuu cawsduur saaray ayuu siiyey inuu cabbo, wuxuuna yidhi, Daaya aannu aragnee inuu Eliyaas yimaado oo soo dejiyo.
<br/><span class="verse" id="37">37 </span>Markaasaa Ciise cod weyn ku dhawaaqay oo ruuxii bixiyey.
<br/><span class="verse" id="38">38 </span>Markaasaa daahii macbudka kor ilaa hoos laba u kala dillaacay.
<br/><span class="verse" id="39">39 </span>Kolkaasaa boqol-u-taliyihii oo meel ku toosan taagnaa markuu arkay inuu sidaas ruuxiisii u baxshay, wuxuu yidhi, Runtii, ninkanu wuxuu ahaa Wiilkii Ilaah.
<br/><span class="verse" id="40">40 </span>Waxaana joogay dumar meel fog ka eegayay, oo waxaa ku dhex jirtay Maryan tii reer Magdala, iyo Maryan oo ahayd Yacquub Yare iyo Yoosee hooyadood, iyo Saloome,
<br/><span class="verse" id="41">41 </span>oo ah kuwa xataa intuu Galili joogay raaci jiray oo u adeegi jiray, iyo qaar kale oo badan oo Yeruusaalem u sii raacay.
<br/><span class="verse" id="42">42 </span>Haddaba waxay ahayd Maalintii Diyaargarayska, taas oo ah maalinta sabtida ka horraysa, oo markii makhribkii la gaadhay,
<br/><span class="verse" id="43">43 </span>waxaa yimid Yuusuf kii reer Arimataya oo ahaa taliye murwad leh, oo isna boqortooyadii Ilaah ayuu sugayay. Isagu wuxuu dhiranaan ugu galay Bilaatos oo ka baryay Ciise meydkiisii.
<br/><span class="verse" id="44">44 </span>Bilaatos waa yaabay inuu hadda dhintay. Markaasuu wuxuu u yeedhay boqol-u-taliyihii oo weyddiiyey, Durba miyuu dhintay?
<br/><span class="verse" id="45">45 </span>Goortuu ka gartay boqol-u-taliyihii, ayuu meydkii Yuusuf siiyey.
<br/><span class="verse" id="46">46 </span>Markaasaa Yuusuf wuxuu soo iibsaday kafan, wuuna soo dejiyey isaga, oo kafantii ku duudduubay, oo wuxuu geliyey xabaal dhagax ka qodnayd, oo xabaashii afkeedii wuxuu ku soo giringiriyey dhagax weyn.
<br/><span class="verse" id="47">47 </span>Maryan tii reer Magdala iyo Maryan oo ahayd hooyadii Yoosee waxay arkeen meeshii la dhigay.
</p>

