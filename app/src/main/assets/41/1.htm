
<h3>Cutub 1 </h3>

<p><span class="verse" id="1"> 1</span>Bilowgii injiilkii Ciise Masiix, oo ah Wiilka Ilaah.
<br/><span class="verse" id="2">2 </span>Sidii Nebi Isayos u qoray, Eeg, waxaan hortaada soo dirayaa wargeeyahayga, Kan jidkaaga diyaargarayn doona;
<br/><span class="verse" id="3">3 </span>Waa codka kan cidlada kaga qaylinaya, Jidka Rabbiga hagaajiya, Waddooyinkiisa toosiya.
<br/><span class="verse" id="4">4 </span>Waxaa yimid Yooxanaa kan cidlada dadka ku baabtiisayay oo ku wacdiyeyey baabtiiskii toobadda dembidhaafka aawadiis.
<br/><span class="verse" id="5">5 </span>Markaasaa waxaa u soo baxay dadkii Yahuudiya oo dhan iyo kuwii Yeruusaalem oo dhan, oo kulligoodna Webi Urdun ayuu ku baabtiisay, iyagoo dembiyadooda qiranaya.
<br/><span class="verse" id="6">6 </span>Yooxanaa wuxuu guntanaa dharkiisii dhogorta geel ahaa, oo suun meged ahna dhexduu ku xidhnaa, oo wuxuu cunay ayax iyo malab dibadeed.
<br/><span class="verse" id="7">7 </span>Oo wax buu wacdiyey oo yidhi, Waxaa iga daba imanaya ku iga itaal weyn, kan aanan istaahilin inaan foororsado oo aan yeelmihii kabihiisa furo.
<br/><span class="verse" id="8">8 </span>Anigu waxaan idinku baabtiisay biyo, isaguse wuxuu idinku baabtiisi doonaa Ruuxa Quduuska ah.
<br/><span class="verse" id="9">9 </span>Wakhtigaas waxay noqotay in Ciise ka yimid Naasared tii Galili, oo Yooxanaa baa Webi Urdun ku baabtiisay isagii.
<br/><span class="verse" id="10">10 </span>Markiiba intuu biyihii ka soo baxay wuxuu arkay samooyinkii oo kala dillaacay iyo Ruuxii oo sidii qoolley oo kale dushiisa ugu soo degaya.
<br/><span class="verse" id="11">11 </span>Waxaa samooyinka ka yimid cod leh, Adigu waxaad tahay Wiilkayga aan jeclahay oo aan ku faraxsanahay.
<br/><span class="verse" id="12">12 </span>Oo markiiba Ruuxii baa xaggii cidlada u eryay.
<br/><span class="verse" id="13">13 </span>Afartan maalmood buu cidlada joogay, Shayddaan baana jirrabay oo wuxuu la jiray dugaagga, malaa'igahuna waa u adeegeen.
<br/><span class="verse" id="14">14 </span>Kolkii Yooxanaa la qabtay dabadeed, Ciise wuxuu yimid Galili, oo wuxuu dadka ku wacdiyey injiilka Ilaah,
<br/><span class="verse" id="15">15 </span>wuxuuna yidhi, Wakhtigii waa buuxsamay, oo boqortooyadii Ilaah waa soo dhowaatay; toobadkeena oo injiilka rumaysta.
<br/><span class="verse" id="16">16 </span>Markuu badda Galili ag marayay, wuxuu arkay Simoon iyo walaalkiis Andaros, iyagoo shabag badda ku tuuraya, waayo, waxay ahaayeen kuwa kalluun jillaabta.
<br/><span class="verse" id="17">17 </span>Ciise wuxuu ku yidhi, I soo raaca. Waxaan idinka dhigayaa kuwa dadka jillaabta.
<br/><span class="verse" id="18">18 </span>Markiiba shabagyadoodii way ka tageen, wayna raaceen.
<br/><span class="verse" id="19">19 </span>Markuu cabbaar socday, wuxuu arkay Yacquub ina Sebedi iyo walaalkiis Yooxanaa, iyagoo doonnida dhexdeeda shabagyadoodii ku hagaajinaya.
<br/><span class="verse" id="20">20 </span>Markiiba wuu u yeedhay. Kolkaasay aabbahood Sebedi iyo shaqaalayaasha kaga soo tageen doonnida, oo isagay raaceen.
<br/><span class="verse" id="21">21 </span>Markaasay Kafarna'um galeen, oo markiiba sabtida wuxuu galay sunagogga oo dadka wax baray.
<br/><span class="verse" id="22">22 </span>Waxayna la yaabeen wax bariddiisa, waayo, wuxuu wax u barayay sida mid amar leh, oo uma uu baraynin sida culimmada.
<br/><span class="verse" id="23">23 </span>Markaasaa waxaa sunagoggoodii ku jiray nin jinni wasakh leh qaba, wuuna qayliyey, oo wuxuu yidhi,
<br/><span class="verse" id="24">24 </span>Maxaa inoo dhexaya, Ciise reer Naasaredow? Ma waxaad u timid inaad na baabbi'iso? Anigu waa ku garanayaa kii aad tahay Kan Quduuska ah ee Ilaah.
<br/><span class="verse" id="25">25 </span>Ciise baa canaantay oo ku yidhi, Aamus oo ka soo bax.
<br/><span class="verse" id="26">26 </span>Goortii jinnigii wasakhda lahaa gilgilay oo cod weyn ku qayliyey, ayuu ka soo baxay.
<br/><span class="verse" id="27">27 </span>Kulligoodba ayay la wada yaabeen, sidaa aawadeed iyaga dhexdooda way isweyddiiyeen oo yidhaahdeen, Waa maxay waxani? Ma wax barid cusub baa? Xataa jinniyadii wasakhda lahayd amar buu ku amraa, wayna yeelaan.
<br/><span class="verse" id="28">28 </span>Markiiba warkiisii waa gaadhay dhulkii Galili ku wareegsanaa oo dhan.
<br/><span class="verse" id="29">29 </span>Oo markiiba kolkay sunagoggii ka soo baxeen, waxay galeen guriga Simoon iyo Andaros, iyaga iyo Yacquub iyo Yooxanaaba.
<br/><span class="verse" id="30">30 </span>Simoon soddohdiis baa qandho la jiiftay, oo kolkiiba waxay isaga u sheegeen wax iyada ku saabsan.
<br/><span class="verse" id="31">31 </span>Markaasuu u soo dhowaaday oo gacanteeda qabtay oo uu kiciyey. Kolkiiba qandhadii waa ka baxday oo ay u adeegtay iyaga.
<br/><span class="verse" id="32">32 </span>Makhribkii goortay qorraxdii dhacday, waxay u keeneen kuwa buka oo dhan iyo kuwa jinniyo qaba.
<br/><span class="verse" id="33">33 </span>Markaasaa dadkii magaalada oo dhan albaabka ku soo ururay.
<br/><span class="verse" id="34">34 </span>Oo wuxuu bogsiiyey dad badan oo cudurro kala cayncayn ah qabay, dadkana jinniyo badan buu ka saaray, oo uma oggolaanin jinniyadu inay hadlaan, waayo, isagay garanayeen.
<br/><span class="verse" id="35">35 </span>Aroortii hore intaan weli waagii beryin ayuu kacay oo wuxuu tegey meel cidla ah, halkaasuuna ku soo tukanayay.
<br/><span class="verse" id="36">36 </span>Markaasaa Simoon iyo kuwii la jiray ka daba tageen.
<br/><span class="verse" id="37">37 </span>Goortay heleen waxay ku yidhaahdeen, Dadka oo dhan baa ku doondoonaya.
<br/><span class="verse" id="38">38 </span>Wuxuu ku yidhi, Aan tagno magaalooyinka inoo dhow, inaan halkaasna wax ku wacdiyo; waayo, taas aawadeed ayaan u imid.
<br/><span class="verse" id="39">39 </span>Wuxuu galay sunagogyadoodii Galili ku yiil oo dhan; dadkana ayuu ka wacdiyey, jinniyadiina ayuu dadka ka saaray.
<br/><span class="verse" id="40">40 </span>Markaasaa waxaa u yimid nin baras leh, wuuna jilba joogsaday oo baryay, oo ku yidhi, Haddaad doonaysid waad i daahirin kartaa.
<br/><span class="verse" id="41">41 </span>Kolkaasaa Ciise u naxariistay, oo intuu gacantiisa soo taagay, ayuu taabtay oo ku yidhi, Waa doonayaa ee daahirsanow.
<br/><span class="verse" id="42">42 </span>Kolkiiba baraskii waa ka baxay, oo wuu daahirsanaaday.
<br/><span class="verse" id="43">43 </span>Ciisena aad buu u xukumay, oo markiiba ayuu iska diray,
<br/><span class="verse" id="44">44 </span>oo ku yidhi, Ninna waxba ha kala hadlin, laakiin tag oo wadaadka istus. Waxaad daahirsanaantaada u bixisaa wixii uu Muuse amray, marag iyaga ha u ahaatee.
<br/><span class="verse" id="45">45 </span>Laakiin wuu baxay oo bilaabay inuu aad u naadiyo oo warka faafiyo, taas aawadeed kol dambe Ciise magaaladuu bayaan u geli kari waayay, laakiin wuxuu joogay dibadda ee meelo cidla ah, meel kastana waa looga yimid.
</p>

