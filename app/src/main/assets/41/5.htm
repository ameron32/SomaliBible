
<h3>Cutub 5 </h3>

<p><span class="verse" id="1"> 1</span> Waxay yimaadeen dhanka kale oo badda ilaa dalkii Gadareni.
<br/><span class="verse" id="2">2 </span>Goortuu doonnidii ka degay, kolkiiba waxaa la kulmay nin xabaalaha ka soo baxay oo jinni wasakh leh qaba.
<br/><span class="verse" id="3">3 </span>Isagu xabaalaha ayuu dhex fadhiyi jiray, oo ninna xataa silsilad kuma xidhi kari jirin.
<br/><span class="verse" id="4">4 </span>Maxaa yeelay, marar badan bir cagaha iyo silsilado waa lagu xidhi jiray, silsiladihiina ayuu iska gooyn jiray, bir cagahana wuu kala jejebin jiray. Ninna ka adkaan kari waayay.
<br/><span class="verse" id="5">5 </span>Weligiiba, habeen iyo maalin, ayuu buuraha iyo xabaalaha joogi jiray isagoo qaylinaya oo dhagaxyona isku jarjaraya.
<br/><span class="verse" id="6">6 </span>Laakiin goortuu Ciise meel fog ka arkay, ayuu ku soo orday oo u sujuuday.
<br/><span class="verse" id="7">7 </span>Markaasuu cod weyn ku qayliyey oo ku yidhi, Maxaa inoo dhexeeya, Ciisow adigoo ah Wiilka Ilaaha sarow? Ilaah baan kugu dhaarinayaa, Ha i silcin.
<br/><span class="verse" id="8">8 </span>Waayo, wuxuu ku yidhi, Ka soo bax ninka, jinni wasakh lahow.
<br/><span class="verse" id="9">9 </span>Markaasuu weyddiiyey, Magacaa? Wuxuu ugu jawaabay, Waxaa lay yidhaahdaa, Liijon, waayo, annagu waa badan nahay.
<br/><span class="verse" id="10">10 </span>Aad buuna uga baryay inaanu dalka ka eryin.
<br/><span class="verse" id="11">11 </span>Buurta sinteedana waxaa joogay daaqsin weyn oo doofaarro ah oo daaqaysa.
<br/><span class="verse" id="12">12 </span>Jinniyadii oo dhan baa baryeen, oo waxay ku yidhaahdeen, Noo dir doofaarrada inaannu galno.
<br/><span class="verse" id="13">13 </span>Kolkiiba Ciise baa u fasaxay. Markaasaa jinniyadii wasakhda lahayd baxeen, oo waxay galeen doofaarrada, daaqsintiina jarka hoos bay uga yacday ilaa badda, baddayna ku bakhtiyeen, waxayna ahaayeen abbaaraha laba kun.
<br/><span class="verse" id="14">14 </span>Markaasaa kuwii daajin jiray carareen, oo dadkii magaalada iyo beerahaba ayay u warrameen. Kolkaasaa dadkii u soo baxay inay arkaan wixii dhacay.
<br/><span class="verse" id="15">15 </span>Markaasay u yimaadeen Ciise, oo waxay arkeen jinnoolihii isagoo fadhiya oo dhar sita oo miyir qaba, wayna baqeen.
<br/><span class="verse" id="16">16 </span>Kolkaasaa kuwii arkay waxay u sheegeen sidii ay u dhacday jinnoolihii iyo warkii doofaarrada.
<br/><span class="verse" id="17">17 </span>Markaasay bilaabeen inay baryaan inuu soohdintooda ka noqdo.
<br/><span class="verse" id="18">18 </span>Intuu doonnida fuulayay, kii jinniyada qabi jiray ayaa baryay inuu raaco.
<br/><span class="verse" id="19">19 </span>Ciisese uma fasaxin, laakiin wuxuu ku yidhi, Gurigaaga iyo dadkaaga u tag oo u sheeg waxa weyn oo Rabbigu kuu sameeyey iyo siduu kuugu naxariistay.
<br/><span class="verse" id="20">20 </span>Kolkaasuu tegey oo bilaabay inuu Dekabolis ku naadiyo waxa weyn oo Ciise u sameeyey, oo dhammaan bay la wada yaabeen.
<br/><span class="verse" id="21">21 </span>Markii Ciise haddana dhanka kale doonnida ugu gudbay ayaa dad faro badan u soo ururay, isaguna badda agteeda ayuu joogay.
<br/><span class="verse" id="22">22 </span>Waxaa u yimid taliyayaasha sunagogga midkood ee Yayros la odhan jiray, oo markuu arkay, cagihiisa ayuu isku riday,
<br/><span class="verse" id="23">23 </span>oo aad buu u baryay oo ku yidhi, Gabadhaydii yarayd waa sakaraad. Waan ku baryayaa, kaalay oo gacmahaaga saar inay bogsato oo noolaato.
<br/><span class="verse" id="24">24 </span>Markaasaa Ciise raacay, dad faro badanna waa la socday, wayna cidhiidhiyeen.
<br/><span class="verse" id="25">25 </span>Waxaa jirtay naag laba iyo toban sannadood dhiigbixid qabtay.
<br/><span class="verse" id="26">26 </span>Silec badanna ayay dhakhtarro badan ka heshay, oo wixii ay lahayd oo dhanna ayay ku bixisay, mana roonaanin laakiinse way ka sii dartay.
<br/><span class="verse" id="27">27 </span>Markay Ciise warkiisa maqashay ayay dadkii soo dhex martay oo dhabarkiisa timid, markaasay maradiisa taabatay.
<br/><span class="verse" id="28">28 </span>Waayo, waxay tidhi, Haddaan dharkiisa iska taabto uun, waan bogsanayaa.
<br/><span class="verse" id="29">29 </span>Kolkiiba bixiddii dhiiggeeda ayaa joogsatay oo waxay jidhkeedii ka garatay inay cudurkii ka bogsatay.
<br/><span class="verse" id="30">30 </span>Ciise kolkiiba wuxuu iska gartay in xoog ka baxay isagii, oo intuu cidhiidhiga ku soo jeestay ayuu yidhi, Yaa dharkayga taabtay?
<br/><span class="verse" id="31">31 </span>Xertiisii ayaa ku tidhi, Adigu waad aragtaa dadka badan oo ku cidhiidhinaya. Ma waxaad na leedahay, Yaa i taabtay?
<br/><span class="verse" id="32">32 </span>Kolkaasuu hareerihiisii ka fiirfiiriyey inuu arko tan waxan samaysay.
<br/><span class="verse" id="33">33 </span>Naagtiise waa baqday oo gariirtay iyadoo garanaysa wixii loogu sameeyey. Markaasay timid oo hortiisa ku dhacday oo runtii oo dhan u sheegtay.
<br/><span class="verse" id="34">34 </span>Kolkaasuu wuxuu iyada ku yidhi, Gabadhay, rumaysadkaaga ayaa ku bogsiiyey. Nabad ku tag, cudurkaagiina ka bogso.
<br/><span class="verse" id="35">35 </span>Goortuu weli hadlayay waxaa gurigii taliyaha sunagogga ka yimid kuwii yidhi, Gabadhaadii waa dhimatay. Maxaad Macallinka u sii dhibaysaa?
<br/><span class="verse" id="36">36 </span>Mar alla markuu Ciise maqlay hadalka lagu hadlay, wuxuu taliyaha sunagogga ku yidhi, Ha baqin ee iska rumayso.
<br/><span class="verse" id="37">37 </span>Ninnana uma oggolaanin inuu raaco, Butros, iyo Yacquub, iyo Yooxanaa oo ahaa Yacquub walaalkiis, maahee.
<br/><span class="verse" id="38">38 </span>Kolkaasuu yimid gurigii taliyaha sunagogga, oo wuxuu arkay buuqa iyo kuwa ooyaya oo aad u barooranaya.
<br/><span class="verse" id="39">39 </span>Goortuu galay wuxuu ku yidhi, Maxaad sidaas ugu buuqaysaan oo u ooyaysaan? Gabadhu ma dhiman, waase huruddaa.
<br/><span class="verse" id="40">40 </span>Iyaguse aad bay ugu qosleen, laakiin goortuu kulligood dibadda u saaray, wuxuu waday gabadhii aabbeheed iyo hooyadeed iyo kuwii isaga la jiray, wuxuuna galay meeshii gabadhu jiiftay.
<br/><span class="verse" id="41">41 </span>Kolkaasuu gabadhii gacanteeda qabtay oo ku yidhi, Talita qumi, taasoo micneheedu yahay, Gabadhay, waxaan ku leeyahay, Kac.
<br/><span class="verse" id="42">42 </span>Kolkiiba gabadhii waa kacday oo socotay; waxay jirtay laba iyo toban sannadood. Dadkuna aad bay ula wada yaabeen.
<br/><span class="verse" id="43">43 </span>Aad buu ugu adkeeyey inaan ninna ogaan, wuxuuna u sheegay in cunto la siiyo iyada.
</p>

