
<h3>Cutub 27 </h3>

<p><span class="verse" id="1"> 1</span> Oo haddana Ayuub ayaa hadalkiisii sii waday, oo wuxuu yidhi,
<br/><span class="verse" id="2">2 </span>Waxaan ku dhaartay Ilaaha nool oo xaqayga iga qaaday, Kaasoo ah Ilaaha Qaadirka ah oo naftayda dhibay;
<br/><span class="verse" id="3">3 </span>(Waayo, naftaydii weli waa igu jirtaa, Oo ruuxii Ilaahna weli wuxuu ku jiraa sankayga labadiisa dul.)
<br/><span class="verse" id="4">4 </span>Hubaal bushimahaygu xaqdarro ku hadli maayaan, Oo carrabkayguna khiyaano sheegi maayo.
<br/><span class="verse" id="5">5 </span>Ilaah ha iga fogeeyo inaan xaq idinka dhigo, Jeeraan dhinto daacadnimadayda iska tuuri maayo.
<br/><span class="verse" id="6">6 </span>Xaqnimadayda waan xajisanayaa, oo iska sii dayn maayo, Oo qalbigaygu i ceebayn maayo intaan noolahay oo dhan.
<br/><span class="verse" id="7">7 </span>Cadowgaygu sida sharrow ha noqdo, Oo kii igu kacaana sida mid xaqdaran ha noqdo.
<br/><span class="verse" id="8">8 </span>In kastoo uu faa'iido helo, cibaadalaawaha rajadiisu waa maxay, Markii Ilaah naftiisa qaado?
<br/><span class="verse" id="9">9 </span>Ilaah miyuu qayladiisa maqli doonaa, Markii dhib ku yimaado?
<br/><span class="verse" id="10">10 </span>Miyuu Ilaaha Qaadirka ah ku farxi doonaa? Oo miyuu goor kasta Ilaah baryi doonaa?
<br/><span class="verse" id="11">11 </span>Waxaan idin barayaa wax gacanta Ilaah ku saabsan, Oo waxa Ilaaha Qaadirka ah la jirana idinka qarin maayo.
<br/><span class="verse" id="12">12 </span>Bal eega, idinku kulligiin waad aragteen, Haddaba bal maxaad dhammaantiin nacasyo u wada noqoteen?
<br/><span class="verse" id="13">13 </span>Intanu waa qaybta uu Ilaah ninkii sharrow ah u kaydiyo, Iyo dhaxalka kuwa dadka dulma ay Ilaaha Qaadirka ah ka helaan.
<br/><span class="verse" id="14">14 </span>Carruurtiisu hadday tarmaan, kolleyba waxaa dili doonta seef, Oo carruurtiisuna cunto kama dhergi doonaan.
<br/><span class="verse" id="15">15 </span>Kuwii isaga ka hadhana dhimashaa xabaali doonta, Oo carmalladiisuna uma ay barooran doonaan.
<br/><span class="verse" id="16">16 </span>In kastoo uu lacag u taalaysto sida ciidda oo kale, Oo uu dharna u diyaarsado sida dhoobada oo kale,
<br/><span class="verse" id="17">17 </span>Isagaa diyaarin doona, laakiinse waxaa xidhan doona kan xaqa ah, Oo lacagtana waxaa qaybsan doona kan aan xaqa qabin.
<br/><span class="verse" id="18">18 </span>Gurigiisa wuxuu u dhisaa sida buul caaro oo kale, Iyo sida waab waardiye samaysto.
<br/><span class="verse" id="19">19 </span>Isagoo taajir ah ayuu seexdaa, laakiinse lama soo ururin doono, Indhihiisuu kala qaadaa, oo waxba ma jiro.
<br/><span class="verse" id="20">20 </span>Naxdin baa isaga qarqin doonta sida biyo daad ah, Oo habeenkiina waxaa isaga la tegi doona duufaan.
<br/><span class="verse" id="21">21 </span>Waxaa isaga kaxaysa dabaysha bari, oo isna wuu tagaa, Oo meeshiisana way ka xaaqdaa.
<br/><span class="verse" id="22">22 </span>Waayo, Ilaah baa isaga wax ku tuuri doona, umana tudhi doono; Oo sharrowgu wuxuu jeclaan lahaa inuu gacantiisa ka cararo.
<br/><span class="verse" id="23">23 </span>Dadku way ku sacbin doonaan isaga, Oo meeshiisana foodhi bay kaga saari doonaan.
</p>

