
<h3>Cutub 9 </h3>

<p><span class="verse" id="1"> 1</span> Markaasaa Ayuub u jawaabay oo wuxuu ku yidhi,
<br/><span class="verse" id="2">2 </span>Sida runta ah waan ogahay inay sidaas tahay, Laakiinse sidee baa nin xaq ugu noqon karaa Ilaah hortiisa?
<br/><span class="verse" id="3">3 </span>Oo hadduu doonayo inuu la doodo isaga, Kunkii erayba mid qudha ugama jawaabi karo.
<br/><span class="verse" id="4">4 </span>Qalbigiisu waa xigmad miidhan, oo xooggiisuna waa badan yahay; Bal yaa intuu isaga ka qalafsanaaday barwaaqoobay?
<br/><span class="verse" id="5">5 </span>Isagu wuxuu rujiyaa buuraha, oo iyana ma ay yaqaaniin, Markuu cadhadiisa ku afgembiyo.
<br/><span class="verse" id="6">6 </span>Dhulka wuu ka ruxruxaa meeshiisa, Oo tiirarkiisuna way wada gariiraan.
<br/><span class="verse" id="7">7 </span>Wuxuu amraa qorraxda, oo iyana sooma ay baxdo, Xiddigahana wuu xidhaa.
<br/><span class="verse" id="8">8 </span>Isagoo keliya ayaa samooyinka kala bixiya, Oo wuxuu ku dul socdaa hirarka badda.
<br/><span class="verse" id="9">9 </span>Oo wuxuu sameeyey ururrada xiddigaha oo la yidhaahdo Orsada iyo Oriyon iyo Toddobaadyada, Iyo xiddigaha koonfureed.
<br/><span class="verse" id="10">10 </span>Wuxuu sameeyaa waxyaalo waaweyn oo aan la baadhi karin, Oo ah waxyaalo yaab badan oo aan la tirin karin.
<br/><span class="verse" id="11">11 </span>Wuu i ag maraa, aniguse uma jeedo isaga, Oo wuu iga gudbaa, aniguse waxba kama ogi.
<br/><span class="verse" id="12">12 </span>Bal wax buu qabsadaa ee, yaa ka hor joogsan kara? Oo bal yaa ku odhan doona, War maxaad samaynaysaa?
<br/><span class="verse" id="13">13 </span>Ilaah cadhadiisa ka soo celin maayo; Oo kalmeeyayaasha kibirka lahuna isagay hoos foororaan.
<br/><span class="verse" id="14">14 </span>Haddaba bal anigu sidee baan ugu jawaabi karaa, Oo aan erayadayda kala doortaa si aan isaga kula hadlo?
<br/><span class="verse" id="15">15 </span>In kastoo aan xaq ahaan lahaa, weliba uma aanan jawaabeen isaga, Illowse waxaan iska baryi lahaa Kan i xukumaya.
<br/><span class="verse" id="16">16 </span>Haddaan baryi lahaa oo uu ii jawaabi lahaa, Ma aanan rumaysteen xataa inuu codkayga maqlay.
<br/><span class="verse" id="17">17 </span>Waayo, isagu wuxuu igu jejebiyaa duufaan, Oo nabrahaygana sababla'aan buu u sii kordhiyaa.
<br/><span class="verse" id="18">18 </span>Isagu iima oggola inaan neefsado, Laakiinse qadhaadh buu iga buuxiyaa.
<br/><span class="verse" id="19">19 </span>Bal haddaan xagga xoogga ka hadalno isagu waa itaal miidhan, Balse xagga xukunka yaa wakhti ii sheegaya?
<br/><span class="verse" id="20">20 </span>In kastoo aan xaq ahay, afkayga ayaa i xukumi doona, In kastoo aan qummanahay, waxaa igu caddaan doonta qalloocnaan.
<br/><span class="verse" id="21">21 </span>Anigu waan qummanahay, oo nafsaddayda kama fikiro, Noloshaydana waan quudhsadaa.
<br/><span class="verse" id="22">22 </span>Kulli waa isku mid, oo sidaas daraaddeed waxaan idhaahdaa, Isagu wuu wada baabbi'iyaa kan qumman iyo kan sharka ahba.
<br/><span class="verse" id="23">23 </span>Haddii belaayadu haddiiba wax disho, Wuu ku majaajiloon doonaa jirrabaadda kuwa aan xaqa qabin.
<br/><span class="verse" id="24">24 </span>Dhulka waxaa gacanta loo geliyey kan sharka ah; Oo isna wuxuu indhasaabaa xaakinnadii dhulka. Bal hadduusan isaga ahayn, haddaba waa ayo?
<br/><span class="verse" id="25">25 </span>Haddaba cimrigaygu waa ka sii dheereeyaa nin orda, Wuu iga cararaa, oo wanaagna ma arko.
<br/><span class="verse" id="26">26 </span>Wuxuu ii dhaafay sida doonniyaha dheereeya, Iyo sida gorgor raq ku soo deganaya.
<br/><span class="verse" id="27">27 </span>Haddaan odhan lahaa, Cabatinkayga waan illoobi doonaa, Oo tiiraanyada jaaha iga saaran waan iska tuuri doonaa, oo waan faraxsanaan doonaa,
<br/><span class="verse" id="28">28 </span>Waxaan ka baqayaa caloolxumadayda oo dhan, Waayo, waan ogahay inaadan ii haysanayn sidii mid aan xaq qabin.
<br/><span class="verse" id="29">29 </span>Kolleyba waa lay xukumayaaye, Bal maxaan waxtarla'aan u hawshoodaa?
<br/><span class="verse" id="30">30 </span>Haddaan biyo baraf ah ku maydho, Oo aan gacmahayga aad iyo aad u nadiifiyo,
<br/><span class="verse" id="31">31 </span>Adigu waxaad igu dhex tuuri doontaa bohol, Oo xataa dharkaygu waa i nici doonaa.
<br/><span class="verse" id="32">32 </span>Waayo, isagu nin ma aha, sidaydoo kale, si aan isaga ugu jawaabo, Oo aannu labadayaduba xukun u wada galno.
<br/><span class="verse" id="33">33 </span>Ma jiro nin noo dhexeeya, Oo labadayadaba gacantiisa na saari kara.
<br/><span class="verse" id="34">34 </span>Isagu ushiisa ha iga fogeeyo, Oo cabsidiisuna yaanay i bajin.
<br/><span class="verse" id="35">35 </span>Markaas waan hadli lahaa, oo isaga kama aanan baqeen; Waayo, anigu sidaas ma ahi.
</p>

