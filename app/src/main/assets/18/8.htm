
<h3>Cutub 8 </h3>

<p><span class="verse" id="1"> 1</span> Markaasaa Bildad oo ahaa reer Shuuxii u jawaabay, oo wuxuu ku yidhi,
<br/><span class="verse" id="2">2 </span>Ilaa goormaad waxyaalahan ku hadlaysaa? Oo ilaa goormaa erayada afkaagu ahaanayaan sida dabayl xoog badan?
<br/><span class="verse" id="3">3 </span>War ma Ilaah baa garsooridda qalloociya? Mase Ilaaha Qaadirka ah baa caddaaladda qalloociya?
<br/><span class="verse" id="4">4 </span>Haddii carruurtaadii ay isaga ku dembaabeen, Wuxuu iyagii u gacangeliyey xadgudubkoodii.
<br/><span class="verse" id="5">5 </span>Haddaad aad u barido Ilaah, Oo aad baryootankaaga hor dhigto Qaadirka,
<br/><span class="verse" id="6">6 </span>Haddaad daahir ahaan lahayd oo aad qummanaan lahayd, Sida xaqiiqada ah haatan wuu kuu toosi lahaa, Oo hoyga xaqnimadaadana wuu barwaaqayn lahaa.
<br/><span class="verse" id="7">7 </span>Oo in kastoo bilowgaagii yaraa, Haddana ugudambaystaadu aad bay u weynaan lahayd.
<br/><span class="verse" id="8">8 </span>Waan ku baryayaaye bal qarniyadii hore wax weyddii, Oo bal soo garwaaqso waxyaalihii ay awowayaashood fatasheen,
<br/><span class="verse" id="9">9 </span>(Waayo, innagu waxaynu nahay qoonkii shalayto oo qudha, oo waxba garan mayno, Maxaa yeelay, cimrigeenna aan dhulka joognaa waa sida hoos oo kale.)
<br/><span class="verse" id="10">10 </span>War sow iyagu wax kuma bari doonaan, oo wax kuuma sheegi doonaan, Oo sow qalbigooda kaalama hadli doonaan?
<br/><span class="verse" id="11">11 </span>War miyaa cawdu ka bixi kartaa meel aan dhoobo lahayn? Cawsduurkuse miyuu bixi karaa biyola'aantood?
<br/><span class="verse" id="12">12 </span>Intuu weli cagaarka yahay oo aan la gooyn, Wuu ka hor engegaa dhalatada kale oo dhan.
<br/><span class="verse" id="13">13 </span>Kuwa Ilaah illooba oo dhan wadiiqooyinkoodu waa sidaas oo kale, Oo ninkii cibaadalaawe ah rajadiisuna way baabba'daa.
<br/><span class="verse" id="14">14 </span>Oo kaas kalsoonaantiisu way kala jajabtaa, Oo aaminaaddiisuna waa sida xuubcaaro oo kale.
<br/><span class="verse" id="15">15 </span>Wuxuu ku tiirsan doonaa gurigiisa, laakiinse gurigiisu ma taagnaan doono. Aad buu u xajin doonaa, laakiinse siima uu adkaan doono innaba.
<br/><span class="verse" id="16">16 </span>Isagu waa ku cagaar qorraxda, Oo laamihiisa curdanka ahuna waxay ka soo kor baxaan beertiisa.
<br/><span class="verse" id="17">17 </span>Oo xididdadiisuna waxay isku duuduubaan taallo dhagaxyo ah, Oo wuxuu fiiriyaa meesha dhagaxyada.
<br/><span class="verse" id="18">18 </span>Isaga haddii meeshiisa laga baabbi'iyo, Markaasay inkiri doontaa isaga, oo waxay odhan doontaa, Anigu kumaba arag.
<br/><span class="verse" id="19">19 </span>Farxadda jidkiisu waa sidaas, Oo waxaa dhulka ka soo bixi doona kuwa kaleto.
<br/><span class="verse" id="20">20 </span>Ilaah marnaba xoori maayo nin qumman, Kuwa sharka falase tiirin maayo.
<br/><span class="verse" id="21">21 </span>Wuxuu afkaaga ka buuxin doonaa qosol, Bushimahaagana qaylo farxad leh,
<br/><span class="verse" id="22">22 </span>Kuwa ku neceb waxay xidhan doonaan ceeb, Teendhada sharrowyaduna mar dambe siima jiri doonto.
</p>

