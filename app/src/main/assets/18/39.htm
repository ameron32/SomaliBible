
<h3>Cutub 39 </h3>

<p><span class="verse" id="1"> 1</span>War miyaad taqaan markay ri'dibadeedda qarka joogta dhasho? Miyaadse arki kartaa markay deerooyinku dhalaan?
<br/><span class="verse" id="2">2 </span>Miyaad tirin kartaa bilaha sidkoodu ku buuxsamo? Miyaadse taqaan wakhtiga ay dhalaan?
<br/><span class="verse" id="3">3 </span>Intay arruntaan ayay ubadkooda dhalaan, Oo fooshoodana way iska saaraan.
<br/><span class="verse" id="4">4 </span>Oo ubadkooda yaryaruna way kobcaan, oo waxay ku koraan berrin bannaan, Oo intay baxaan ayaanay mar dambe soo noqon.
<br/><span class="verse" id="5">5 </span>Bal yaa dameerdibadeedka xoreeyey? Yaase dameerdibadeedka xadhkihiisii ka furay?
<br/><span class="verse" id="6">6 </span>Kaas gurigiisa waxaan ka dhigay cidlada, Oo rugtiisuna waa dalka cusbada.
<br/><span class="verse" id="7">7 </span>Magaalada buuqeeda wuu quudhsadaa, Oo kexeeyaha qayladiisana ma maqlo.
<br/><span class="verse" id="8">8 </span>Xidhiidhka buurahu waa daaqiisa, Oo wuxuu raadiyaa wax kasta oo cagaar ah.
<br/><span class="verse" id="9">9 </span>Dibidibadeedku miyuu raalli ku noqon doonaa inuu kuu adeego? Miyuuse qabaalka xeradaada ku ag hoyan doonaa?
<br/><span class="verse" id="10">10 </span>Dibidibadeedka miyaad xadhko ku xidhi kartaa si uu beerta u qodo? Miyuuse dooxooyinka kaa daba hagaajin?
<br/><span class="verse" id="11">11 </span>Xooggiisa badan daraaddiis miyaad isugu hallaynaysaa? Hawshaadase ma isagaad u daynaysaa?
<br/><span class="verse" id="12">12 </span>Ma waxaad isaga ugu kalsoon tahay inuu midhahaaga guriga keeno, Oo uu kuu soo urursho hadhuudhka goobkaaga wax lagu tumo?
<br/><span class="verse" id="13">13 </span>Gorayada garabkeedu farxad buu la ruxmadaa, Laakiinse garbaheeda iyo baalasheedu ma wax bay u roon yihiin?
<br/><span class="verse" id="14">14 </span>Waayo, iyadu ugaxdeeda waxay kaga tagtaa dhulka dushiisa, Oo ciidday ku diirisaa,
<br/><span class="verse" id="15">15 </span>Oo waxay illowdaa inay cagtu burburinayso, Iyo inuu dugaaggu ku tumanayo.
<br/><span class="verse" id="16">16 </span>Waxay ku adkaataa dhasheeda, sidii iyagoo aan kuweedii ahayn, Oo in kastoo ay waxtarla'aan u hawshooto haddana iyadu cabsi ma qabto,
<br/><span class="verse" id="17">17 </span>Maxaa yeelay, Ilaah baa iyada xigmad u diiday, Oo waxgarashona ma uu siin.
<br/><span class="verse" id="18">18 </span>Oo markay kor isu qaaddo inay carartona, Waxay quudhsataa faraska iyo kii fuushanba.
<br/><span class="verse" id="19">19 </span>War ma adigaa faraska xooggiisa siiyey? Surkiisase ma adigaa guudka ruxma huwiyey?
<br/><span class="verse" id="20">20 </span>War ma adigaa ka dhigay inuu sida ayaxa u boodo? Haybadda bururufta sankiisu way cabsi badan tahay.
<br/><span class="verse" id="21">21 </span>Dooxaduu qoobka ku garaacaa, oo xooggiisuu ku reyreeyaa, Oo intuu baxo ayuu ka hor tagaa ragga hubka sita.
<br/><span class="verse" id="22">22 </span>Cabsida wuu ku qoslaa, oo ma uu baqo, Oo seeftana dib ugama noqdo.
<br/><span class="verse" id="23">23 </span>Korkiisa waxaa ka sanqadha gabooye, Iyo waran birbirqaya iyo hoto.
<br/><span class="verse" id="24">24 </span>Isagu dhulkuu ku liqaa gariir iyo cadho, Oo buunka codkiisa hadduu maqlona ma istaago.
<br/><span class="verse" id="25">25 </span>Oo mar alla markii buunku dhawaaqo ayuu “Haw” yidhaahdaa, Oo meel fog ayuu dagaalka ka uriyaa, Wuxuuna maqlaa saraakiisha qayladooda onkodaysa iyo hugunka.
<br/><span class="verse" id="26">26 </span>Haadka adagu ma xigmaddaaduu kor ugu duulaa? Garbihiisase xagga koonfureed ma u fidiyaa?
<br/><span class="verse" id="27">27 </span>Baqalyaduse ma amarkaagay kor ugu duushaa? Oo ma saasay buulkeeda meelaha sarsare uga dhisataa?
<br/><span class="verse" id="28">28 </span>Waxay ku hoyataa qarka dheer korkiisa, oo hoygeeduna halkaasuu ku yaal, Xagga qarka dheer dhaladiisa, iyo meesha adag dusheeda.
<br/><span class="verse" id="29">29 </span>Oo iyadoo halkaas joogta ayay ugaadh ka fiirsataa, Oo indhaheeduna meel fog bay wax ka arkaan.
<br/><span class="verse" id="30">30 </span>Dhasheeda yaryaru dhiig bay nuugaan, Oo iyana waxay joogtaa hadba meeshii raqu taal.
</p>

