
<h3>Cutub 29 </h3>

<p><span class="verse" id="1"> 1</span> Oo haddana Ayuub hadalkiisuu sii waday, oo wuxuu yidhi,
<br/><span class="verse" id="2">2 </span>Waxaan jeclaan lahaa inaan ahaado sidii waayihii hore, Iyo sidii aan ahaan jiray markii Ilaah i dhawri jiray,
<br/><span class="verse" id="3">3 </span>Markay laambaddiisu madaxayga ku ifin jirtay, Oo aan nuurkiisa gudcurka ku dhex mari jiray,
<br/><span class="verse" id="4">4 </span>Markii aan xoog lahaan jiray, Oo qarsoodiga Ilaahna teendhadayda saarnaan jiray,
<br/><span class="verse" id="5">5 </span>Markii Ilaaha Qaadirka ahu ila jiri jiray, Oo carruurtayduna ay hareerahayga joogi jireen,
<br/><span class="verse" id="6">6 </span>Markay tallaabooyinkaygu subagga la barwaaqoobi jireen, Oo ay webiyaasha saliidda ahu dhagaxa iiga soo shubmi jireen!
<br/><span class="verse" id="7">7 </span>Markaan magaalada iriddeeda u bixi jiray, Oo aan kursigayga meel bannaan ku diyaarin jiray.
<br/><span class="verse" id="8">8 </span>Dhallinyaradu intay i arkaan ayay dhuuman jireen, Oo odayaashuna intay sara joogsadaan ayay istaagi jireen,
<br/><span class="verse" id="9">9 </span>Amiirraduna intay hadalka joojiyaan, Ayay afka gacanta saari jireen.
<br/><span class="verse" id="10">10 </span>Ragga gobta ahuna way aamusi jireen, Oo carrabkoodiina dhabxanagguu ku dhegi jiray.
<br/><span class="verse" id="11">11 </span>Waayo, markii dhegu i maqasho, way ii ducayn jirtay, Oo iluna markay i aragto, way ii marag furi jirtay.
<br/><span class="verse" id="12">12 </span>Maxaa yeelay, waxaan samatabbixin jiray miskiinka qaylinaya, Iyo weliba agoonka aan wax u kaalmeeya lahayn.
<br/><span class="verse" id="13">13 </span>Ka halligaadda ku dhow ducadiisa ayaa igu soo degi jirtay, Oo ta carmalka ahna qalbigeeda waan ka farxin jiray ilaa ay gabay la rayrayso.
<br/><span class="verse" id="14">14 </span>Waxaan huwan jiray xaqnimo, oo iyana dhar bay ii noqon jirtay, Oo caddaaladdayduna waxay ii ahaan jirtay sida khamiis iyo cimaamad oo kale.
<br/><span class="verse" id="15">15 </span>Kuwa indhaha la' indho baan u ahaan jiray, Kuwa curyaanka ahna cago baan u ahaan jiray.
<br/><span class="verse" id="16">16 </span>Aabbaan u ahaan jiray saboolka baahan, Oo ka aanan aqoonna xaalkiisa waan baadhi jiray.
<br/><span class="verse" id="17">17 </span>Ka xaqa daran daamankiisa waan jebin jiray, Oo wixii uu dhufsadana ilkihiisaan ka soo bixin jiray.
<br/><span class="verse" id="18">18 </span>Markaasaan is-idhi, Buulkaygaan ku dhex dhiman doonaa, Oo cimrigayguna wuxuu u badan doonaa sida cammuudda oo kale.
<br/><span class="verse" id="19">19 </span>Xididkaygu biyaha xaggooduu u faafayaa, Oo laamahaygana habeenkii oo dhan waxaa saaran sayax.
<br/><span class="verse" id="20">20 </span>Sharaftaydu way igu cusub tahay, Oo qaansadayduna gacantayday ku cusboonaatay.
<br/><span class="verse" id="21">21 </span>Dadku dhegtuu ii dhigi jiray, oo i sugi jiray, Oo taladayda aawadeedna way u aamusi jireen.
<br/><span class="verse" id="22">22 </span>Weligood igama ay daba hadlin, Oo hadalkayguna korkooduu ku soo dhibci jiray.
<br/><span class="verse" id="23">23 </span>Oo waxay ii dhawri jireen sidii roobka oo kale, Oo waxay afkooda u kala furi jireen sidii roobka dambe loo sugo.
<br/><span class="verse" id="24">24 </span>Waan u af caddayn jiray markay qalbi jabaan, Oo nuurkii jaahaygana hoos uma ay tuuri jirin.
<br/><span class="verse" id="25">25 </span>Waxaan dooran jiray jidkooda, oo sida nin madax ah ayaan u fadhiisan jiray, Oo waxaan u dhaqmi jiray sidii boqor ciidan dhex fadhiya, Iyo sidii mid u tacsiyeeya kuwa baroorta.
</p>

