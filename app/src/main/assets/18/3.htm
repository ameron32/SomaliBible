
<h3>Cutub 3 </h3>

<p><span class="verse" id="1"> 1</span> Markaas dabadeed Ayuub intuu afkiisa furay ayuu habaaray maalintii uu dhashay.
<br/><span class="verse" id="2">2 </span>Oo Ayuub intuu hadal bilaabay ayuu yidhi:
<br/><span class="verse" id="3">3 </span>Dharaartii aan dhashay ha baabba'do Iyo habeenkii la yidhi, Wiil baa calool galay.
<br/><span class="verse" id="4">4 </span>Maalintaasu gudcur ha ahaato; Oo Ilaah yuusan iyada xagga sare kaga fiirsan, Oo nuurkuna yuusan iftiimin.
<br/><span class="verse" id="5">5 </span>Gudcur iyo hooska dhimashadu iyada mulki ha ka dhigteen. Daruuru ha ku degto, Oo wixii maalin madoobeeya oo dhammu ha cabsiiyeen.
<br/><span class="verse" id="6">6 </span>Oo habeenkaasna gudcur weynu ha qabsado, Oo ayaamaha sannadda yuusan ka dhex rayrayn. Oo yuusan soo dhex gelin bilaha tiradooda.
<br/><span class="verse" id="7">7 </span>Bal eeg, habeenkaasu cidla ha noqdo; Oo cod faraxsan yaanu ka dhex yeedhin.
<br/><span class="verse" id="8">8 </span>Oo isaga ha habaareen kuwa maalinta habaaraa, Oo kicin kara bahalka la yidhaahdo Lewiiyaataan.
<br/><span class="verse" id="9">9 </span>Fiidka xiddigihiisu gudcur ha noqdeen, Iftiin ha doondoono oo yuusan helin; Oo innaba yuusan arkin kaaha waaberiga.
<br/><span class="verse" id="10">10 </span>Maxaa yeelay, isagu ma uu awdin irdihii maxalka hooyaday, Oo indhahaygana dhib kama uu qarin.
<br/><span class="verse" id="11">11 </span>Bal maxaan u dhiman waayay markaan uurka ka soo baxay? Oo maxaa naftu iiga bixi weyday isla markaan caloosha ka soo baxay?
<br/><span class="verse" id="12">12 </span>Bal jilbuhu maxay ii aqbaleen? Amase naasuhu inaan nuugo?
<br/><span class="verse" id="13">13 </span>Waayo, hadda xasilloonaan baan ku jiifi lahaa; Oo waan iska seexan lahaa, oo waan nasan lahaa,
<br/><span class="verse" id="14">14 </span>Aniga iyo boqorrada iyo lataliyayaasha dunida Oo nafsaddooda taallooyin u dhistay,
<br/><span class="verse" id="15">15 </span>Iyo amiirradii dahabka lahaan jiray, Oo guryahooda lacagta ka buuxsaday;
<br/><span class="verse" id="16">16 </span>Bal dhicis qarsoon maxaan u ahaan waayay? Ama sida dhallaan aan innaba iftiinka arag?
<br/><span class="verse" id="17">17 </span>Halkaas kuwa sharka ahu cidna kuma sii dhibaan, Oo kuwa daallanuna halkaasay ku nastaan.
<br/><span class="verse" id="18">18 </span>Maxaabiistuna halkaasay dhammaantood ku wada istareexaan, Mana ay maqlaan kii dulmi jiray codkiisa.
<br/><span class="verse" id="19">19 </span>Yar iyo weynba halkaasaa la wada joogaa, Oo addoonkuna sayidkiisa waa ka xor.
<br/><span class="verse" id="20">20 </span>Bal iftiin maxaa loo siiyaa kan dhibaataysan? Maxaase loo nooleeyaa kan naftiisu la qadhaadhaatay,
<br/><span class="verse" id="21">21 </span>Oo dhimasho u xiisooda, oo ayan u imanayn, Oo daraaddeed dhulka u qodqoda intuu khasnado qarsoon qodi lahaa in ka sii badan,
<br/><span class="verse" id="22">22 </span>Kuwaasoo aad u reyreeya, Oo farxa hadday qabriga heli karaan?
<br/><span class="verse" id="23">23 </span>Bal maxaa iftiin loo siiyaa nin jidkiisu qarsoon yahay, Oo Ilaah deyr ku wareejiyey?
<br/><span class="verse" id="24">24 </span>Waayo, intaanan wax cunin ayaan taahaa, Oo cabaadkayguna wuxuu u shubmaa sida biyo oo kale.
<br/><span class="verse" id="25">25 </span>Waayo, hadba wixii aan ka cabsado ayaa igu soo dega, Oo wixii aan ka baqo ayaa ii yimaada.
<br/><span class="verse" id="26">26 </span>Ma aan istareexsani, mana aan xasillooni, mana aan nasto; Laakiinse hadba dhibaato baa ii timaada.
</p>

