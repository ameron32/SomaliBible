
<h3>Cutub 4 </h3>

<p><span class="verse" id="1"> 1</span>Markaasaa Eliifas kii reer Teemaan u jawaabay, oo wuxuu ku yidhi,
<br/><span class="verse" id="2">2 </span>Mid hadduu isku dayo inuu kula hadlo, ma ka xumaanaysaa? Laakiinse bal yaa hadal iska celin kara?
<br/><span class="verse" id="3">3 </span>Bal eeg, adigu kuwa badan wax baad bartay, Oo gacmihii itaalka darnaana waad xoogaysay.
<br/><span class="verse" id="4">4 </span>Erayadaadu way tiiriyeen kii sii dhacayay, Oo jilbihii tabarta yaraana waad adkaysay.
<br/><span class="verse" id="5">5 </span>Laakiinse haatan dhibaatadu aday kuu timid, oo waad taag yaraanaysaa, Wayna ku soo gaadhay, oo waad dhibaataysan tahay.
<br/><span class="verse" id="6">6 </span>War kalsoonidaadu sow ma aha cabsida aad Ilaahaaga ka cabsato, Rajadaaduse sow ma aha daacadnimada jidadkaaga?
<br/><span class="verse" id="7">7 </span>Waan ku baryayaaye bal wax xusuuso, bal yaa weligiis halligmay isagoo aan xaq qabin? Amase xaggee baa mid qumman lagu halaagay?
<br/><span class="verse" id="8">8 </span>Sidaan anigu arkay, weligoodba kuwii xumaan tacbadaa, Oo belaayo beertaa, isla waxaasay goostaan.
<br/><span class="verse" id="9">9 </span>Iyagu waxay ku baabba'aan Ilaah neeftiisa, Oo waxay ku dhammaadaan afuufidda cadhadiisa.
<br/><span class="verse" id="10">10 </span>Libaaxa cidiisii, iyo aarka cadhaysan codkiisii, Iyo libaaxyada yaryar miciyahoodiiba waa jajabaan.
<br/><span class="verse" id="11">11 </span>Libaaxa duqa ahu ugaadhla'aanta buu u bakhtiyaa, Oo goosha dhasheediina way kala firdhaan.
<br/><span class="verse" id="12">12 </span>Haddaba war baa qarsoodi la iigu keenay, Oo dhegtayduna faqiisay qabsatay.
<br/><span class="verse" id="13">13 </span>Habeenkii markay riyooyinku fikirro kiciyaan, Oo ay dadku hurdo weyn ku fogaadaan,
<br/><span class="verse" id="14">14 </span>Ayaa cabsi iyo gariiru igu dhacay, Oo lafahayga oo dhammuna way wada ruxruxmadeen.
<br/><span class="verse" id="15">15 </span>Markaasaa ruux wejigayga soo hor maray, Oo timihii jidhkayguna waa soo wada istaageen.
<br/><span class="verse" id="16">16 </span>Oo isagii wuu joogsaday, laakiinse muuqashadiisii waan kala saari waayay; Muuqaal baa indhahayga hortooda joogay; Intii mudda ah aamusnaan baa jirtay, dabadeedna waxaan maqlay cod leh,
<br/><span class="verse" id="17">17 </span>War nin dhiman karaa miyuu Ilaah ka sii caaddilsanaan karaa? Mase nin baa ka sii daahirsanaan kara kii isaga abuuray?
<br/><span class="verse" id="18">18 </span>Bal eeg, isagu addoommadiisa iskuma halleeyo; Oo malaa'igihiisana nacasnimuu ku eedeeyaa.
<br/><span class="verse" id="19">19 </span>Intee ka sii badan buu eedeeyaa kuwa guryaha dhoobada ah deggan, Oo aasaaskoodii boodhka ku jiro, Oo sida balanbaallis u burbura!
<br/><span class="verse" id="20">20 </span>Subaxdii iyo fiidkii inta ka dhex leh ayay baabba'aan; Weligoodba way halligmaan iyadoo aan ciduna ka fikirayn.
<br/><span class="verse" id="21">21 </span>Xadhkaha teendhooyinkoodii sow lama siibo? Way dhintaan iyagoo aan xigmad lahayn.
</p>

