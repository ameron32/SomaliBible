
<h3>Cutub 7 </h3>

<p><span class="verse" id="1"> 1</span> War sow hawl diyaar uma aha binu-aadmiga dhulka jooga? Sowse maalmihiisu ma aha sida kuwa shaqaale oo kale?
<br/><span class="verse" id="2">2 </span>Sida addoon hoos u xiisooda, Iyo sida shaqaale mushahaaradiisa filanaya,
<br/><span class="verse" id="3">3 </span>Sidaasoo kale waxaa lay siiyaa bilo aan waxtar lahayn, Oo waxaa lay siiyaa habeenno daal badan.
<br/><span class="verse" id="4">4 </span>Haddaba markaan jiifsado waxaan idhaahdaa, Bal goormaan kici doonaa? Laakiinse habeenku waa dheer yahay Oo tan iyo waaberiga waan rogrogmadaa.
<br/><span class="verse" id="5">5 </span>Jidhkaygii waxaa ku dedan dirxiyo iyo qolfo ciid ah, Haddaba dubkaygu waa isqabsadaa dabadeedna wuu sii dillaacaa.
<br/><span class="verse" id="6">6 </span>Cimrigaygu waa ka dheereeyaa dungudbiyaha dharsameeyaha, Oo rajola'aan baan ku noolahay.
<br/><span class="verse" id="7">7 </span>Bal xusuusta in noloshaydu tahay dabayl uun, Ishayduna mar dambe samaan ma arki doonto.
<br/><span class="verse" id="8">8 </span>Kii i fiiriya ishiisu mar dambe ima arki doonto, Indhahaagu way i fiirin doonaan, laakiinse anigu ma jiri doono.
<br/><span class="verse" id="9">9 </span>Sida daruurtu ay u libidho oo ay u baabba'do, Sidaasoo kale ayaa kii She'ool hoos u galaa uusan mar dambe kor uga soo noqonayn.
<br/><span class="verse" id="10">10 </span>Isagu mar dambe gurigiisii kuma soo noqon doono, Oo meeshiisiina mar dambe ma ay aqoon doonto.
<br/><span class="verse" id="11">11 </span>Sidaas daraaddeed anigu afkayga celin maayo; Waxaan ku hadli doonaa cidhiidhiga qalbigayga, Oo waxaan ku caban doonaa tiiraanyada qadhaadh oo naftayda.
<br/><span class="verse" id="12">12 </span>War anigu ma bad baan ahay, mase nibiriga badda, Bal maxaad ii daawanaysaa?
<br/><span class="verse" id="13">13 </span>Markaan idhaahdo, Sariirtaydaa ii raxayn doonta, Oo gogoshaydaa cabatinkayga iga sahali doonta,
<br/><span class="verse" id="14">14 </span>Ayaad riyooyin igu bajisaa, Oo waxaad igu cabsiisaa muuqashooyin.
<br/><span class="verse" id="15">15 </span>Sidaas daraaddeed naftaydu waxay lafahayga ka doorataa Ceejin iyo geeri.
<br/><span class="verse" id="16">16 </span>Noloshayda waan nacsanahay, oo dooni maayo inaan weligay sii noolaado; War iska kay daa, waayo, cimrigaygu waa neefsasho oo kale.
<br/><span class="verse" id="17">17 </span>Bal binu-aadmigu muxuu yahay oo aad u weynaynaysaa, Balse maxaad uga fikiraysaa isaga?
<br/><span class="verse" id="18">18 </span>Bal maxaad subax kasta u soo booqanaysaa, Oo aad daqiiqad kasta u tijaabinaysaa?
<br/><span class="verse" id="19">19 </span>Bal ilaa goormaadan iga sii jeesanayn, Oo aadan iska kay daynayn intaan candhuuftayda liqayo?
<br/><span class="verse" id="20">20 </span>Oo haddii aan dembaabay bal maxaan kuu sameeyaa Kaaga dadka ilaaliyow? Bal maxaad iiga dhigatay calaamad, Si aan nafsaddayda culaab ugu noqdo?
<br/><span class="verse" id="21">21 </span>Oo bal maxaad xadgudubkayga iiga saamaxi weyday? Oo dembigaygana maxaad iiga fogayn weyday? Waayo, haatan ciiddaan ku dhex jiifsan doonaa, Aad baadna ii doondooni doontaa, laakiinse siima aan jiri doono.
</p>

