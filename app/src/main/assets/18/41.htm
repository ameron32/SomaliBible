
<h3>Cutub 41 </h3>

<p><span class="verse" id="1"> 1</span> War bahalbadeedka Lewiiyaataan la yidhaahdo miyaad jillaab kalluun ku soo bixin kartaa? Carrabkiisase ma hoos baad xadhig ugu adkayn kartaa?
<br/><span class="verse" id="2">2 </span>Ma sankiisaad xadhig ku xidhi kartaa? Mase daankiisaad jillaab ku duleelin kartaa?
<br/><span class="verse" id="3">3 </span>Isagu ma aad buu kuu baryi doonaa? Mase hadal macaan buu kugula hadli doonaa?
<br/><span class="verse" id="4">4 </span>Ma axdi buu kula dhigan doonaa, Si aad addoon uga dhigatid weligiisba?
<br/><span class="verse" id="5">5 </span>Ma waxaad isaga ula cayaari doontaa sidaad shimbir ula cayaartid oo kale? Miyaadse gabdhahaaga u xidhi doontaa?
<br/><span class="verse" id="6">6 </span>Kalluumaystayaashu miyey isaga iibin doonaan? Mase baayacmushtariyaasha bay u qaybin doonaan?
<br/><span class="verse" id="7">7 </span>Haraggiisa miyaad hotooyin ka buuxin kartaa? Madaxiisase miyaad warmaha kalluunka lagu qabsado ka buuxin kartaa?
<br/><span class="verse" id="8">8 </span>Gacantaada isaga kor saar, Markaas dagaalka xusuuso, oo mar dambe saas yeeli maysid!
<br/><span class="verse" id="9">9 </span>Bal eeg, in isaga la qabto rajo ma leh, Xataa haddii isaga la arko, sow hoos loo dhici maayo?
<br/><span class="verse" id="10">10 </span>Ma jiro mid ku dhaca inuu isaga kiciyo, Haddaba waa ayo kan aniga i hor istaagi kara?
<br/><span class="verse" id="11">11 </span>Bal yaa hore wax ii siiyey oo aan haatan u celiyaa? Waxa samada ka hooseeya oo dhan anigaa leh.
<br/><span class="verse" id="12">12 </span>Anigu ka aamusi maayo waxa ku saabsan addimmadiisa, Ama itaalkiisa xoogga leh, ama jidhkiisa quruxda badan.
<br/><span class="verse" id="13">13 </span>Haddaba bal yaa dharkiisa kore ka furan kara? Oo bal yaa gowsihiisa soo geli kara?
<br/><span class="verse" id="14">14 </span>Bal yaa albaabbada wejigiisa furi kara? Ilkihiisa aad baa looga cabsadaa.
<br/><span class="verse" id="15">15 </span>Qolfihiisa adag waa wuxuu ku kibro, Oo waxay isugu wada xidhan yihiin sida wax shaabad lagu adkeeyo.
<br/><span class="verse" id="16">16 </span>Midba midda kale way ku dhow dahay, Oo innaba dabaylu dhexdooda kama dusi karto.
<br/><span class="verse" id="17">17 </span>Middoodba midda kale way haysataa, Oo way isku wada dheggan yihiin, oo innaba lama kala fujin karo.
<br/><span class="verse" id="18">18 </span>Hindhisooyinkiisa waxaa ka soo widhwidha iftiin, Oo indhihiisuna waa sidii kaaha waaberiga.
<br/><span class="verse" id="19">19 </span>Afkiisa waxaa ka soo baxa wax ololaya, Oo waxaa ka soo duula dhimbiilo dab ah.
<br/><span class="verse" id="20">20 </span>Dulalka sankiisa qiiq baa ka soo baxa Sida dheri karaya iyo cawsduur ololaya.
<br/><span class="verse" id="21">21 </span>Neeftiisu dhuxulay shiddaa, Oo olol baa afkiisa ka soo baxa.
<br/><span class="verse" id="22">22 </span>Luquntiisu xoog bay leedahay, Oo cabsina hortiisay ku booddaa.
<br/><span class="verse" id="23">23 </span>Duudduubyada jidhkiisu way isku wada dheggan yihiin, Wayna ku adag yihiin oo innaba lama dhaqaajin karo.
<br/><span class="verse" id="24">24 </span>Qalbigiisu wuxuu u adag yahay sida dhagax oo kale, Hubaal wuxuu u adag yahay sida dhagaxa shiidka ee hoose.
<br/><span class="verse" id="25">25 </span>Markuu sara joogsado ayay kuwa xoogga badanu baqaan, Oo naxdin daraaddeed ayay la waashaan.
<br/><span class="verse" id="26">26 </span>In kastoo lagula kaco seef, Iyo waran, iyo fallaadh, iyo hoto, kolleyba waxba kama tari karaan.
<br/><span class="verse" id="27">27 </span>Isagu birta wuxuu ku tiriyaa sida caws engegan oo kale, Naxaastana wuxuu ku tiriyaa sida qori bololay.
<br/><span class="verse" id="28">28 </span>Fallaadhu isaga ma eryi karto, Oo dhagaxyada wadhafkuna waxay isaga u noqdaan sidii xaab oo kale.
<br/><span class="verse" id="29">29 </span>Budhadhkuna waxay isaga la yihiin sidii xaab oo kale, Oo hotada ruxmashadeedana wuu ku qoslaa.
<br/><span class="verse" id="30">30 </span>Boggiisa hoose waa sida dheryo burburradooda afaysan, Oo wuxuu dhoobada ugu kor dhaqaaqaa sida gaadhi hadhuudh lagu tumo.
<br/><span class="verse" id="31">31 </span>Isagu moolkuu u kariyaa sidii dheri oo kale, Oo baddana wuxuu ka dhigaa sida weel cadar ku jiro oo kale.
<br/><span class="verse" id="32">32 </span>Xaggiisa dambe wuxuu noqdaa jid wax ka iftiimo, Oo moolkana waxaa loo maleeyaa sidii cirro oo kale.
<br/><span class="verse" id="33">33 </span>Dhulka ma joogo mid sidiisa oo kale, Oo cabsila'aan la abuuray.
<br/><span class="verse" id="34">34 </span>Isagu wuxuu fiiriyaa waxyaalaha sare oo dhan, Oo inta kibirsan oo dhan boqor buu u yahay.
</p>

