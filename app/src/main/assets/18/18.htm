
<h3>Cutub 18 </h3>

<p><span class="verse" id="1"> 1</span> Markaasaa Bildad oo ahaa reer Shuuxii u jawaabay, oo wuxuu ku yidhi,
<br/><span class="verse" id="2">2 </span>War ilaa goormaad hadallo sii wadaysaan? War bal fiirsada, oo annana dabadeed baannu hadlaynaa.
<br/><span class="verse" id="3">3 </span>War bal maxaa sida xayawaan naloogu tiriyaa? Oo bal maxaannu hortiinna ugu nijaasownay?
<br/><span class="verse" id="4">4 </span>War waa adiga xanaaq daraaddiis isla jeexjeexayaye Dhulka ma daraaddaa baa looga tegayaa? Mase dhagaxa ayaa meeshiisa laga rujinayaa?
<br/><span class="verse" id="5">5 </span>Hubaal iftiinka sharrowgu wuu demi doonaa, Oo ololka dabkiisuna siima iftiimi doono.
<br/><span class="verse" id="6">6 </span>Iftiinka teendhadiisu wuxuu ahaan doonaa gudcur, Oo laambaddiisa kor taalna way demi doontaa.
<br/><span class="verse" id="7">7 </span>Tallaabooyinka itaalkiisu way iscidhiidhin doonaan, Oo taladiisu isagay hoos u ridi doontaa.
<br/><span class="verse" id="8">8 </span>Waayo, isagu wuxuu cagta gashadaa shabag, Oo wuxuu ku kor socdaa dabin.
<br/><span class="verse" id="9">9 </span>Waxaa isaga cedhibta ku dhegi doona dabin, Oo qool baana qabsan doona.
<br/><span class="verse" id="10">10 </span>Waxaa dhulka ugu qarsan siriq, Oo jidkana waxaa u yaal dabin.
<br/><span class="verse" id="11">11 </span>Dhinac kasta waxaa ka bajin doona cabsi, Oo xataa gadaalna way ka soo eryan doontaa.
<br/><span class="verse" id="12">12 </span>Xooggiisa waxaa dili doonta gaajo, Oo belaayona agtiisay diyaar ku tahay.
<br/><span class="verse" id="13">13 </span>Oo waxay baabbi'in doontaa xubnaha jidhkiisa, Oo curadka dhimashada ayaa xubnihiisa baabbi'in doona.
<br/><span class="verse" id="14">14 </span>Oo isaga waa laga rujin doonaa teendhadiisa uu isku halleeyo, Oo waxaa loo keeni doonaa boqorka cabsida.
<br/><span class="verse" id="15">15 </span>Teendhadiisa waxaa ku jiri doona wax aan wixiisii ahayn, Oo hoygiisana waxaa lagu soo kor firdhin doonaa baaruud.
<br/><span class="verse" id="16">16 </span>Xididdadiisa hoose way qallali doonaan, Oo laamihiisa sarena waa la jari doonaa.
<br/><span class="verse" id="17">17 </span>Dhulka laguma xusuusan doono, Oo jidkana magac kuma uu yeelan doono.
<br/><span class="verse" id="18">18 </span>Isaga iftiin baa gudcur looga kaxayn doonaa, Oo dunidana waa laga eryi doonaa.
<br/><span class="verse" id="19">19 </span>Oo isagu dadkiisa kuma dhex lahaan doono wiil uu dhalay iyo mid uu wiilkiisii dhalay toona, Ama mid ku hadha meelihii uu degganaan jiray.
<br/><span class="verse" id="20">20 </span>Dadka ka dambeeyaa waxay ka yaabi doonaan wakhtigiisa, Sidii ay kuwii horeba uga baqeen.
<br/><span class="verse" id="21">21 </span>Sida xaqiiqada ah guryaha kuwa aan xaqa ahayn waa sidaas oo kale, Oo kii aan Ilaah aqoon meeshiisiina waa tan. </p>

