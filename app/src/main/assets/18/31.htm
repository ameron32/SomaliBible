
<h3>Cutub 31 </h3>

<p><span class="verse" id="1"> 1</span> Waxaan axdi la dhigtay indhahayga, Haddaba bal sidee baan gabadh u fiirinayaa?
<br/><span class="verse" id="2">2 </span>Waayo, waa maxay qaybta laga helo Ilaaha xagga sare jooga, Iyo dhaxalka laga helo Ilaaha Qaadirka ah oo sarreeya?
<br/><span class="verse" id="3">3 </span>Sow belaayo uma aha kuwa xaqa daran, Iyo masiibo kuwa xumaanta ka shaqeeya?
<br/><span class="verse" id="4">4 </span>Isagu sow uma jeedin socodkayga oo dhan? Oo sow ma tirinin tallaabooyinkayga oo dhan?
<br/><span class="verse" id="5">5 </span>Haddaan hawo been ah ku socday, Oo ay cagtaydu khiyaano u dheeraysay,
<br/><span class="verse" id="6">6 </span>(Ha laygu miisaamo miisaan siman, Si Ilaah ku ogaado daacadnimadayda, )
<br/><span class="verse" id="7">7 </span>Haddii tallaabadaydu jidka gees uga leexatay, Oo qalbigaygu uu indhahayga raacay, Iyo haddii ay bar ceeb ahu gacmahayga ku dhegtay,
<br/><span class="verse" id="8">8 </span>Markaas anigu aan wax beero, oo mid kale ha cuno, Oo xataa waxa beertayda ka soo baxa ha la wada rujiyo.
<br/><span class="verse" id="9">9 </span>Haddii qalbigayga ay naagu sasabatay, Oo aan albaabka deriskayga ku ag dhuuntay,
<br/><span class="verse" id="10">10 </span>Markaas naagtaydu nin kale wax ha u shiiddo, Oo kuwa kale ha ku kor foororsadeen iyada.
<br/><span class="verse" id="11">11 </span>Waayo, kaasu waa dembi baas, Oo waa xumaan ay xaakinnadu ciqaabi lahaayeen,
<br/><span class="verse" id="12">12 </span>Waayo, kaasu waa dab wax dhammeeya ilaa uu baabbi'iyo, Oo waxa ii soo baxa oo dhan wuu wada rujin lahaa.
<br/><span class="verse" id="13">13 </span>Haddaan addoonkayga ama addoontayda dacwadooda quudhsaday, Markay ila mudacayeen,
<br/><span class="verse" id="14">14 </span>Haddaba bal maxaan samayn doonaa markii Ilaah sara joogsado? Oo markuu i soo booqdose bal maxaan ugu jawaabi doonaa?
<br/><span class="verse" id="15">15 </span>Kii uurka dhexdiisa igu abuuray sow isagana ma abuurin? Oo sow uurka nalaguma dhex samayn?
<br/><span class="verse" id="16">16 </span>Haddaan miskiin u diiday wax uu doonayay, Ama aan indhaha carmalka illin ka keenay,
<br/><span class="verse" id="17">17 </span>Amase haddaan quudkayga keligay cunay, Oo ayan agoontu wax ka cunin,
<br/><span class="verse" id="18">18 </span>(Saas ma aha, laakiinse isaga tan iyo yaraantaydii waan koriyey sidii mid aabbihiis koriyo oo kale, Oo tan iyo markaan uurkii hooyaday ka soo baxayna waxaan iyada u ahaan jiray horseed, )
<br/><span class="verse" id="19">19 </span>Haddaan arkay qof arrad daraaddiis u dhimanaya, Amase sabool baahan oo aan dhar haysan,
<br/><span class="verse" id="20">20 </span>Hadduusan uurka iiga ducayn, Amase hadduusan isku kululayn dhogorta idahayga,
<br/><span class="verse" id="21">21 </span>Caawimaaddaydii oo aan iridda uga jeeday daraaddeed, Haddaan agoon gacantayda u qaaday,
<br/><span class="verse" id="22">22 </span>Markaas garabkaygu ha kala fakado, Oo gacantayduna kalagooyska ha ka jabto.
<br/><span class="verse" id="23">23 </span>Waayo, masiibo xag Ilaah ka timid ayaa i cabsiisay, Oo sarraysnaantiisa daraaddeedna anigu waxba ma aanan samayn karin.
<br/><span class="verse" id="24">24 </span>Haddaan dahab rajo ka dhigtay, Oo aan dahabka saafiga ah ku idhi, Kalsoonidayda baad tahay,
<br/><span class="verse" id="25">25 </span>Haddaan ku reyreeyey maalkayga badan daraaddiis, Iyo waxyaalaha badan oo gacantaydu heshay daraaddood,
<br/><span class="verse" id="26">26 </span>Haddaan fiiriyey qorraxda oo dhalaalaysa, Ama dayaxa oo iftiin ku socda,
<br/><span class="verse" id="27">27 </span>Oo markaas qalbigayga haddii qarsoodi loo sasabtay, Oo anoo caabudaya aan afkayga gacanta ugu dhunkaday,
<br/><span class="verse" id="28">28 </span>Kaasu weliba waa dembi ay xaakinnadii ciqaabi lahaayeen, Waayo, waxaan daacadlaawe u ahaan lahaa Ilaaha wax walba ka sarreeya.
<br/><span class="verse" id="29">29 </span>Haddaan ku reyreeyey kan i neceb halligaaddiisa, Ama aan aad u farxay markii belaayadu isaga heshay,
<br/><span class="verse" id="30">30 </span>(Afkayga uma aanan oggolaan inuu ku dembaabo Naftiisa oo aan habaar u weyddiisto;)
<br/><span class="verse" id="31">31 </span>Dadka teendhadayda jooga haddayan isku odhan, Yaa heli kara mid aan hilibkiisa ka dhergin?
<br/><span class="verse" id="32">32 </span>Shisheeyuhu jidka kuma baryi jirin, Laakiinse socotada ayaan albaabbadayda u furi jiray,
<br/><span class="verse" id="33">33 </span>Haddaan xadgudubkaygii daboolay sidii binu-aadmiga oo kale, Anigoo xumaantayda laabtayda ku qarinaya,
<br/><span class="verse" id="34">34 </span>Maxaa yeelay, dadka badan waan ka baqay, Oo quudhsiga qaraabaday ayaa i cabsiiyey, Oo saas aawadeed ayaan ku aamusay, oo dibadda uma bixin.
<br/><span class="verse" id="35">35 </span>Hoogaye haddaan lahaan lahaa mid i maqla! (Bal eeg, waa tan calaamaddaydii, haddaba Ilaaha Qaadirka ahu ha ii jawaabo;) Yaa i siinaya eedayntii uu cadowgaygu iga qoray!
<br/><span class="verse" id="36">36 </span>Sida xaqiiqada ah garabkaygaan ku qaadan lahaa, Oo weliba madaxaan ku xidhan lahaa sidii taaj oo kale.
<br/><span class="verse" id="37">37 </span>Oo waxaan isaga u sheegi lahaa tirada tallaabooyinkaygu inta ay tahay; Oo waxaan isaga ugu soo dhowaan lahaa sidii amiir oo kale.
<br/><span class="verse" id="38">38 </span>Haddii dalkaygu uu iga qayliyo, Oo jeexjeexiisu ay dhammaantood wada ooyaan,
<br/><span class="verse" id="39">39 </span>Haddaan midhihiisa lacagla'aan ku cunay, Ama aan sabab u noqday in kuwii lahaa ay dhintaan,
<br/><span class="verse" id="40">40 </span>Sarreenka meeshiisii yamaarug ha ka soo baxo, Oo shiciirka meeshiisiina gocondho ha ka soo baxdo. Ayuub erayadiisii way dhammaadeen.
</p>

