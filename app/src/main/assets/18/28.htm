
<h3>Cutub 28 </h3>

<p><span class="verse" id="1"> 1</span> Hubaal lacagtu waxay leedahay god laga qodo, Oo dahabkuna wuxuu leeyahay meel lagu safeeyo.
<br/><span class="verse" id="2">2 </span>Birta waxaa laga soo bixiyaa ciidda, Oo naxaastana waxaa laga dhalaaliyaa dhagaxa.
<br/><span class="verse" id="3">3 </span>Dadku gudcurkuu dhammeeyaa, Oo tan iyo soohdinta ugu shishaysana waxay baadhaan Dhagaxyada ku jira gudcurka qarada leh iyo hooska dhimashada.
<br/><span class="verse" id="4">4 </span>Isagu god dheer ayuu ka qodaa meel ka fog meesha dadku deggan yahay. Iyaga waxaa illooba qofka ag mara; Oo waxay ka laallaadaan meel dadka ka fog, oo hor iyo dib bay u ruxmadaan.
<br/><span class="verse" id="5">5 </span>Cuntadu dhulkay ka soo baxdaa, Oo dhankiisa hoosena wuu rogmadaa sida wax dabku rogo oo kale.
<br/><span class="verse" id="6">6 </span>Dhagaxyadiisu waa meeshii dhagaxyo safayr ah, Wuxuuna leeyahay dahab boodh ah.
<br/><span class="verse" id="7">7 </span>Wadiiqadaas haadka adagu ma yaqaan, Oo gorgorka ishiisuna ma ay arag,
<br/><span class="verse" id="8">8 </span>Bahallada kibirka lahu kuma ay joogsan, Oo libaaxa cadhaysanina ma uu ag marin.
<br/><span class="verse" id="9">9 </span>Isagu gacantiisuu soo fidiyaa oo wuxuu saaraa dhagaxa adag, Oo buurahana wuu afgembiyaa oo xididdaduu ku rujiyaa.
<br/><span class="verse" id="10">10 </span>Dhagaxyada dhexdooda wuxuu ka jeexaa keliyo, Oo ishiisuna wax kasta oo qaali ah way aragtaa.
<br/><span class="verse" id="11">11 </span>Wuxuu xidhaa durdurrada si ayan u dareerin, Oo waxa qarsoonna wuxuu u soo bannaan bixiyaa iftiinka.
<br/><span class="verse" id="12">12 </span>Laakiinse waa xaggee meesha xigmadda laga helaa? Oo waxgarashada meesheeduse waa xaggee?
<br/><span class="verse" id="13">13 </span>Dadku qiimaheeda ma yaqaan, Oo kuwa nool dalkoodana lagama helo.
<br/><span class="verse" id="14">14 </span>Moolku wuxuu leeyahay, Iguma jirto, Badduna waxay leedahay, Aniga ilama jirto.
<br/><span class="verse" id="15">15 </span>Dahab laguma heli karo, Lacagna looma miisaamo.
<br/><span class="verse" id="16">16 </span>Laguma qiimayn karo dahabka Oofir, Ama dhagaxa qaaliga ah oo onika la yidhaahdo ama xataa dhagaxa safayr la yidhaahdo.
<br/><span class="verse" id="17">17 </span>Dahab iyo madarad toona uma qalmi karaan, Oo beddelkeeduna ma noqon karo jawhar laga sameeyo dahab saafi ah.
<br/><span class="verse" id="18">18 </span>Waxba lagama sheegi doono dhagax cas oo raamood la yidhaahdo, amase madarad, Hubaal xigmadda qiimaheedu waa ka sii sarreeyaa luul.
<br/><span class="verse" id="19">19 </span>Dhagaxa tobasiyos la yidhaahdo ee Itoobiya ka yimaadana uma qalmi doono, Oo xataa dahab saafi ahna laguma qiimayn doono.
<br/><span class="verse" id="20">20 </span>Haddaba xigmaddu xaggee bay ka timaadaa? Oo waxgarashada meesheeduse waa xaggee?
<br/><span class="verse" id="21">21 </span>Maxaa yeelay, way ka qarsoon tahay kuwa nool indhahooda, Oo haadka hawadana waa laga deday.
<br/><span class="verse" id="22">22 </span>Halligaadda iyo Dhimashadu waxay leeyihiin, Dhegahayaga ayaannu warkeeda ku maqalnay.
<br/><span class="verse" id="23">23 </span>Ilaah ayaa jidkeeda garanaya, Oo isagaa meesheeda yaqaan.
<br/><span class="verse" id="24">24 </span>Waayo, isagu wuxuu fiiriyaa dunida darfaheeda, Oo wuxuu u jeedaa inta samada ka hoosaysa oo dhan,
<br/><span class="verse" id="25">25 </span>Markuu dabaysha miisaamo, Oo uu biyahana qiyaaso.
<br/><span class="verse" id="26">26 </span>Markuu roobka qaynuun u sameeyey, Oo uu hillaaca onkodkana jid u sameeyey,
<br/><span class="verse" id="27">27 </span>Ayuu arkay, oo ka hadlay, Oo intuu adkeeyey ayuu weliba baadhay.
<br/><span class="verse" id="28">28 </span>Oo wuxuu dadka ku yidhi, Bal eega, Sayidka ka cabsashadiisa ayaa xigmad ah, Oo in sharka laga fogaadona waa waxgarasho.
</p>

