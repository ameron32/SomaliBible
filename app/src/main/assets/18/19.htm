
<h3>Cutub 19 </h3>

<p><span class="verse" id="1"> 1</span> Markaasaa Ayuub u jawaabay oo wuxuu yidhi,
<br/><span class="verse" id="2">2 </span>War ilaa goormaad naftayda dhibaysaan Oo aad erayo igu burburinaysaan?
<br/><span class="verse" id="3">3 </span>Toban jeer baad i caydeen, Haddaba miyaydaan ka xishoonayn inaad saas oo xun iila macaamilootaan?
<br/><span class="verse" id="4">4 </span>Oo sida xaqiiqada ah haddaan qaldamay, Qaladkaygu aniguu igu hadhayaa.
<br/><span class="verse" id="5">5 </span>Oo sida xaqiiqada ah haddaad iska kay weynaynaysaan, Oo aad ceebtayda igu caddaysaan inaan dembi leeyahay,
<br/><span class="verse" id="6">6 </span>Haddaba bal ogaada in Ilaah i afgembiyey, Oo uu shabagtiisii igu wareejiyey.
<br/><span class="verse" id="7">7 </span>Bal eega, dulunka daraaddiis waan u qayliyaa, laakiin lay maqli maayo, Oo caawimaad waan u qayshadaana, caddaaladduse ma jirto.
<br/><span class="verse" id="8">8 </span>Jidkaygii ayuu ooday si aanan u dhaafi karin, Oo wadiiqooyinkaygiina gudcur buu ka dhigay.
<br/><span class="verse" id="9">9 </span>Ammaantaydii wuu iga xayuubiyey, Oo taajkiina madaxayga wuu ka qaaday.
<br/><span class="verse" id="10">10 </span>Xagga iyo xaggaaba wuu iga dumiyey, oo baabba' waan noqday, Oo rajadaydiina sidii geed oo kale ayuu u rujiyey.
<br/><span class="verse" id="11">11 </span>Aad buu iigu cadhooday, Oo sida mid cadowgiisa ah ayuu igu tiriyaa.
<br/><span class="verse" id="12">12 </span>Ciidammadiisii oo dhammu way wada yimaadaan, Oo jid bay dhistaan si ay iigu kacaan, Oo teendhadayda hareeraheeda ayay degaan.
<br/><span class="verse" id="13">13 </span>Walaalahay wuu iga fogeeyey, Oo kuwii aan iqiinna way iga wada shisheeyoobeen.
<br/><span class="verse" id="14">14 </span>Ehelkaygii way i dayriyeen, Oo saaxiibbadaydiina way i illoobeen.
<br/><span class="verse" id="15">15 </span>Kuwa reerkayga ku hoyda, iyo gabdhaha addoommahayga ahuba waxay igu tiriyaan shisheeye, Oo hortooda waxaan ku ahay ajanabi.
<br/><span class="verse" id="16">16 </span>Waxaan u yeedhaa addoonkaygii, Oo in kastoo aan afkayga ku baryo, iima jawaabo innaba.
<br/><span class="verse" id="17">17 </span>Naagtaydu waxay nacdaa neeftayda, Oo carruurtii hooyaday dhashayna waxay nacaan baryootankayga.
<br/><span class="verse" id="18">18 </span>Xataa dhallaanka yaryaru way i quudhsadaan, Oo haddaan sara joogsado way i caayaan.
<br/><span class="verse" id="19">19 </span>Saaxiibbadaydii aan ku kalsoonaa oo dhammu way i karahsadaan, Oo kuwii aan jeclaana way igu soo jeesteen.
<br/><span class="verse" id="20">20 </span>Haraggayga iyo hilibkaygu waxay ku dhegaan lafahayga, Oo dirqi baan ku baxsaday.
<br/><span class="verse" id="21">21 </span>Saaxiibbadayow, ii naxa, oo ii naxa, Waayo, gacantii Ilaah baa i taabatay.
<br/><span class="verse" id="22">22 </span>Maxaad sidii Ilaah iigu silcisaan? Oo bal maxaad dhibaatada jidhkayga uga dhergi weydeen?
<br/><span class="verse" id="23">23 </span>Waxaan jeclaan lahaa in erayadayda la qoro! Iyo in kitaab gudihiis lagu qoro!
<br/><span class="verse" id="24">24 </span>Iyo inay weligood dhagax kula qornaadaan Qalin bir ah iyo rasaas!
<br/><span class="verse" id="25">25 </span>Laakiinse waan ogahay in kii i soo furtay nool yahay, Iyo inuu ugudambaysta dhulka ku istaagi doono.
<br/><span class="verse" id="26">26 </span>Oo markii haraggaygu sidaas u baabba'o dabadeed, Ayaan anigoo aan jiidh lahayn Ilaah arki doonaa,
<br/><span class="verse" id="27">27 </span>Kaasoo aan aniga qudhaydu arki doono, Oo indhahaygu ay fiirin doonaan, oo aanay kuwa mid kale arkayn. Qalbigaygu waa taag daranyahay.
<br/><span class="verse" id="28">28 </span>Haddaad istidhaahdaan, War xaalkan salkiisu isagaa laga helay, Bal maxaannu isaga u silcinnaa?
<br/><span class="verse" id="29">29 </span>Si aad u ogaataan in xukun jiro, Waxaad ka cabsataan seefta, Maxaa yeelay, cadhadu waxay keentaa taqsiirta seefta.
</p>

