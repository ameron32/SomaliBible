
<h3>Cutub 38 </h3>

<p><span class="verse" id="1"> 1</span> Markaasaa Rabbigu Ayuub uga jawaabay dabaysha cirwareenta ah, oo wuxuu ku yidhi,
<br/><span class="verse" id="2">2 </span>Waa kuma kan talada ku madoobeeya Erayada aan aqoonta lahayn?
<br/><span class="verse" id="3">3 </span>Haddaba sida nin rag ah dhexda u gunto, Waayo, wax baan ku weyddiinayaa, oo adna waa inaad ii sheegtaa.
<br/><span class="verse" id="4">4 </span>Markaan dunida aasaaskeeda dhigay xaggee baad joogtay? Haddaad waxgarad tahay, taas ii sheeg.
<br/><span class="verse" id="5">5 </span>Haddaadse taqaanid yaa qiyaasteeda amray? Amase yaa xadhiggii lagu qiyaasay ku kor fidiyey?
<br/><span class="verse" id="6">6 </span>Aasaaskeedase bal xaggee baa lagu dejiyey? Amase yaa dhigay dhagaxa geeska ah
<br/><span class="verse" id="7">7 </span>Markay xiddigaha aroorya isla wada heeseen, Oo ay carruurta Ilaah oo dhammu farxad la qayliyeen?
<br/><span class="verse" id="8">8 </span>Amase yaa badda albaabbo ku xidhay markay u soo faruurantay Sidii wax maxal ka soo baxay,
<br/><span class="verse" id="9">9 </span>Iyo markaan daruurta dharka uga dhigay, Oo aan gudcurka maro lagu duudduubo uga dhigay,
<br/><span class="verse" id="10">10 </span>Oo aan hareeraheeda xad u amray, Oo aan u yeelay qataarro iyo albaabbo,
<br/><span class="verse" id="11">11 </span>Oo aan ku idhi, Ilaa halkan soo gaadh, laakiinse innaba ha soo dhaafin, Oo hirarkaaga kibirka lahu waa inay halkan ku joogsadaan?
<br/><span class="verse" id="12">12 </span>Tan iyo waagii aad dhalatay marna subaxda ma amartay? Waaberigase ma meeshiisaad ogeysiisay,
<br/><span class="verse" id="13">13 </span>Si uu u qabsado dhulka darfihiisa, Oo sharrowyada looga hurgufo?
<br/><span class="verse" id="14">14 </span>Waa loo beddelaa sidii dhoobo shaabad ka hoosaysa, Oo wax kastaaba waxay kor uga muuqdaan sidii dhar oo kale,
<br/><span class="verse" id="15">15 </span>Oo sharrowyadana iftiinkooda waa loo diiday, Oo gacantii sarraysayna waa la jebiyey.
<br/><span class="verse" id="16">16 </span>Adigu miyaad badda ilaheeda dhex gashay? Miyaadse moolka salkiisa martay?
<br/><span class="verse" id="17">17 </span>Geerida irdaheeda miyaa laguu muujiyey? Miyaadse aragtay irdaha hooska dhimashada?
<br/><span class="verse" id="18">18 </span>Miyaad garanaysaa dhulka ballaadhkiisa? Haddaad waxaas wada taqaanid ii sheeg.
<br/><span class="verse" id="19">19 </span>Rugta iftiinka jidka loo maraa waa xaggee? Gudcurkase meeshiisu waa xaggee,
<br/><span class="verse" id="20">20 </span>Si aad soohdintiisa u martid, Oo aad u garatid wadiiqooyinka gurigiisa loo maro?
<br/><span class="verse" id="21">21 </span>Shakila'aan waad taqaan, waayo, adigu wakhtigaas waad dhalanayd Oo cimrigaaguna wuu dheer yahay!
<br/><span class="verse" id="22">22 </span>Adigu miyaad dhex gashay meesha barafka cad lagu kaydiyo? Miyaadse aragtay meesha roobdhagaxyaalaha la dhigo,
<br/><span class="verse" id="23">23 </span>Kuwaasoo aan u kaydsaday wakhtiga dhibaatada, Iyo maalinta dirirta iyo dagaalka?
<br/><span class="verse" id="24">24 </span>Iftiinka jidkee baa lagu kala qaybiyaa? Dabaysha barise sidee baa dhulka loogu kor firdhiyaa?
<br/><span class="verse" id="25">25 </span>Bal yaa jid u sameeyey biyaha daadka ah, Amase hillaaca onkodka,
<br/><span class="verse" id="26">26 </span>Si roob ugu da'o dhul aan binu-aadmina joogin, Iyo cidlada aan ninna degganayn,
<br/><span class="verse" id="27">27 </span>Si uu u dherjiyo dhulka cidlo iyo baabba' ah, Oo uu doog jilicsan uga soo bixiyo?
<br/><span class="verse" id="28">28 </span>Roobku ma aabbuu leeyahay? Yaase dhalay dhibicyaha sayaxa?
<br/><span class="verse" id="29">29 </span>Barafkuse bal yuu maxalkiisa ka soo baxay? Yaase dhalay sayaxa barafoobay ee cirka ka yimaada?
<br/><span class="verse" id="30">30 </span>Biyihii waxay u adkaadeen sidii dhagax oo kale, Oo moolka korkiisiina wuu barafoobay.
<br/><span class="verse" id="31">31 </span>Adigu miyaad xidhi kartaa ururka xiddigaha ee Toddobaadyada la yidhaahdo? Miyaadse furi kartaa ururka Oriyon la yidhaahdo?
<br/><span class="verse" id="32">32 </span>Miyaad kartaa inaad xiddigaha Masarood la yidhaahdo xilligooda soo saarto? Miyaadse ururka xiddigaha ee Orsada la yidhaahdo carruurtiisa la kaxayn kartaa?
<br/><span class="verse" id="33">33 </span>Miyaad taqaan amarrada samooyinka? Dowladnimadoodana ma dhulkaad ku dhisi kartaa?
<br/><span class="verse" id="34">34 </span>Codkaaga miyaad daruuraha kor ugu qaadi kartaa, Si biyo badanu ay kuu daboolaan daraaddeed?
<br/><span class="verse" id="35">35 </span>Miyaad hillaaca diri kartaa, si ay u tagaan, Oo ay kuugu yidhaahdaan, Waa na kan?
<br/><span class="verse" id="36">36 </span>Bal yaa qalbiga xigmadda geliyey? Yaase maanka waxgarashada siiyey?
<br/><span class="verse" id="37">37 </span>Bal yaa daruuraha xigmad ku tirin kara? Yaase qarbeddada samada biyo ka shubi kara,
<br/><span class="verse" id="38">38 </span>Markii boodhku taallooyin noqdo, Oo ciidduna ay isku dhegto?
<br/><span class="verse" id="39">39 </span>Miyaad karaysaa inaad gool libaax u ugaadhid? Miyaadse dhal libaax dherjin kartaa,
<br/><span class="verse" id="40">40 </span>Markay boholahooda ku dhex dhuuntaan, Oo ay hogga u joogaan inay wax gaadaan?
<br/><span class="verse" id="41">41 </span>Bal yaa tukaha cunto ku quudiya, Markii dhashiisu Ilaah u qayshadaan, Oo ay cuntola'aan daraaddeed u warwareegaan?
</p>

