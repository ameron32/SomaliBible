
<h3>Cutub 30 </h3>

<p><span class="verse" id="1"> 1</span> Laakiinse haatan waxaa igu majaajilooda kuwa iga da' yar Oo aan aabbayaashood quudhsan jiray inay xataa la fadhiistaan eeyaha adhigayga.
<br/><span class="verse" id="2">2 </span>Nimanka xooggoodu dhammaaday Itaalka gacmahoodu muxuu ii tarayaa?
<br/><span class="verse" id="3">3 </span>Waxay la weydoobeen baahi iyo abaar, Oo waxay u cararaan dhul engegan, kaasoo ah lamadegaan gudcur iyo cidlo ah.
<br/><span class="verse" id="4">4 </span>Waxay gurtaan geed cusbeed oo kaynta ku yaal, Oo cuntadooduna waxa weeye geed rotem la yidhaahdo xididdadiisa.
<br/><span class="verse" id="5">5 </span>Iyaga dadka waa laga dhex eryaa, Oo waxaa looga daba qayliyaa sida tuug looga daba qayliyo oo kale.
<br/><span class="verse" id="6">6 </span>Waa inay ku hoydaan haadaamaha dooxooyinka, Iyo boholaha dhulka iyo dhagaxyada dhexdooda.
<br/><span class="verse" id="7">7 </span>Waxay ka qayliyaan kaynta dhexdeeda, Oo waxay dhammaantood ku soo ururaan maraboob hoosteed.
<br/><span class="verse" id="8">8 </span>Iyagu waa nacasyo iyo ceebaalowyo carruurtood, Oo dhulka waxaa lagaga saaray karbaash.
<br/><span class="verse" id="9">9 </span>Oo haatan gabay cay ah baan u noqday, Oo halqabsi baan u ahay.
<br/><span class="verse" id="10">10 </span>Way i karahsadaan, oo meel fog bay iga istaagaan, Oo inay candhuufo wejiga iiga tufaanna iskama ay qabtaan.
<br/><span class="verse" id="11">11 </span>Ilaah baa xadhiggaygii debciyey, wuuna i dhibay, Oo taas aawadeed iyagu hortayda iskuma celiyaan.
<br/><span class="verse" id="12">12 </span>Xagga midigtayda waxaa ka kaca ciyaalasuuq, Oo cagtaydana way iska riixaan, Oo waxay igu hor tuuraan jidadkoodii halligaadda.
<br/><span class="verse" id="13">13 </span>Jidadkayga way halleeyaan, Oo waxay soo deddejiyaan masiibadayda; Oo mid caawiyaana ma jiro.
<br/><span class="verse" id="14">14 </span>Jabniin ballaadhan ayay ka soo dusaan, Oo burburka dhexdiisa ayay igaga soo dhacaan.
<br/><span class="verse" id="15">15 </span>Waxaa igu soo jeesta cabsi weyn, Oo sharaftayda waxaa loo kaxeeyaa sida dabayshu wax u kaxayso oo kale. Barwaaqadaydiina waxay u dhammaatay sidii daruur oo kale.
<br/><span class="verse" id="16">16 </span>Haddaba naftaydaa igu dhex daadatay, Oo waxaan la kulmay wakhti dhibaato badan.
<br/><span class="verse" id="17">17 </span>Habeenkii lafahaygaa i muda, Oo xanuunka i cunayaana ima daayo innaba.
<br/><span class="verse" id="18">18 </span>Xoogga weyn oo cudurkayga daraaddiis ayaa dharkaygii ku xumaaday, Oo wuxuu iigu cidhiidhisan yahay sidii jubbaddayda qoorteeda.
<br/><span class="verse" id="19">19 </span>Isagu wuxuu igu tuuray dhoobada dhexdeeda, Oo waxaan noqday sidii boodh iyo dambas oo kale.
<br/><span class="verse" id="20">20 </span>Anigu waan kuu qayshadaa, adiguse iima aad jawaabtid, Waan ku soo hor istaagaa, adiguse ima aad aragtid.
<br/><span class="verse" id="21">21 </span>Calooladeeg baad igula soo jeesatay, Oo gacantaada itaalkeeda ayaad igu silcisaa.
<br/><span class="verse" id="22">22 </span>Kor baad iigu qaaddaa dabaysha, Oo waxaad i fuushisaa dusheeda, Oo haddana waxaad igu baabbi'isaa duufaanka.
<br/><span class="verse" id="23">23 </span>Waayo, waan ogahay inaad ii kaxaynaysid dhimasho, Iyo guriga inta nool oo dhammu ku wada kulmayaan.
<br/><span class="verse" id="24">24 </span>Laakiinse ninkii hoos u dhacaya sow gacantiisa sooma fidiyo? Markuu halligmayose sow ma qayshado?
<br/><span class="verse" id="25">25 </span>Oo ninka dhibaataysan anigu sow uma ooyi jirin? Naftayduse sow masaakiinta uma murugoon jirin?
<br/><span class="verse" id="26">26 </span>Laakiinse markaan wanaagga filanayo waxaa ii iman jiray xumaanta, Oo markaan nuurka sugana waxaa ii iman jiray gudcurka.
<br/><span class="verse" id="27">27 </span>Qalbigaygu welwel buu la kacsan yahay, mana nasto, Oo waxaan la kulmay wakhti dhibaato badan.
<br/><span class="verse" id="28">28 </span>Anigoo barooranaya ayaan qorraxda la'aanteed socdaa, Waxaan ka dhex istaagaa shirka, oo caawimaad waan u qayshadaa.
<br/><span class="verse" id="29">29 </span>Waxaan noqday walaalka dawacooyinka, Iyo saaxiibka gorayada.
<br/><span class="verse" id="30">30 </span>Dubkaygu intuu gubto ayuu iska diirmaa, Oo lafahayguna kulayl bay ku gubtaan.
<br/><span class="verse" id="31">31 </span>Sidaas daraaddeed kataaradaydii waxay u rogmatay baroorasho, Oo biibiilahaygiina wuxuu u rogmaday kuwa ooya codkooda.
</p>

