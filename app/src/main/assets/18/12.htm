					<p><span class="verse" id="1">1 </span>Markaasaa Ayuub u jawaabay oo wuxuu ku yidhi,
						<br/><span class="verse" id="2">2 </span>Shakila'aan waxaad tihiin dadkii, Oo xigmad baa idinla dhiman doonta.
						<br/><span class="verse" id="3">3 </span>Laakiinse aniguba waxgarasho baan leeyahay sidiinna oo kale, Oo weliba idinkama aan liito. Bal waxyaalahan oo kale kan aan garanaynu waa ayo?
						<br/><span class="verse" id="4">4 </span>Waxaan la mid ahay sida mid saaxiibkiisu ku maadaysto, Anoo Ilaah baryay oo isna uu ii jawaabay, Ninkii xaq ah oo qumman waa lagu maadaystaa.
						<br/><span class="verse" id="5">5 </span>Kii istareexsan fikirkiisu waa yaraystaa nasiibdarrada, Laakiinse diyaar bay u tahay kuwa cagtoodu simbiriirixato.
						<br/><span class="verse" id="6">6 </span>Kuwa wax dhaca teendhooyinkoodu way barwaaqoobaan, Oo kuwa Ilaah ka cadhaysiiyaana ammaan bay ku joogaan, Oo Ilaahna gacmahooduu wax kasta uga buuxshaa.
						<br/><span class="verse" id="7">7 </span>Laakiinse haatan bal xayawaanka wax weyddii, oo iyana wax bay ku bari doonaan, Iyo haadka hawada, oo iyana wax bay kuu sheegi doonaan,
						<br/><span class="verse" id="8">8 </span>Amase bal dhulka la hadal, oo isna wax buu ku bari doonaa, Oo kalluunka badduna wax buu kuu sheegi doonaa.
						<br/><span class="verse" id="9">9 </span>Bal yuu yahay kan aan waxyaalahan oo dhan ka garanayn Inay gacanta Rabbigu waxan samaysay?
						<br/><span class="verse" id="10">10 </span>Kaasoo gacantiisa ku haya nafta wax kasta oo nool Iyo neefta binu-aadmiga oo dhan.
						<br/><span class="verse" id="11">11 </span>War sow dhegtu erayada ma kala soocdo, Sida dhanxanagguba cuntadiisa u dhadhamiyo?
						<br/><span class="verse" id="12">12 </span>Odayaashu waxay leeyihiin xigmad, Oo cimriga dheerna waxaa laga helaa waxgarasho.
						<br/><span class="verse" id="13">13 </span>Isagu wuxuu leeyahay xigmad iyo xoog, Oo wuxuu leeyahay talo iyo waxgarasho.
						<br/><span class="verse" id="14">14 </span>Bal eeg, isagu wax buu dumiyaa, Oo wuxuu dumiyana mar dambe lama dhisi karo, Nin buu xidhaa oo wax furi kara lama arko.
						<br/><span class="verse" id="15">15 </span>Biyuhuu celiyaa, oo way iska gudhaan, Oo haddana wuu soo daayaa, markaasay dhulka qarqiyaan.
						<br/><span class="verse" id="16">16 </span>Xoog iyo xigmaduba isagay la jiraan, Oo kan la khiyaaneeyey iyo kan wax khiyaaneeyaba isagaa iska leh.
						<br/><span class="verse" id="17">17 </span>Taliyayaasha wuxuu u kaxaystaa sida booli la dhacay, Xaakinnadana nacasyo buu ka dhigaa.
						<br/><span class="verse" id="18">18 </span>Wuxuu furaa boqorrada xidhan, Oo dhex-xidh buuna u xidhaa.
						<br/><span class="verse" id="19">19 </span>Wadaaddadana sida booli la dhacay buu u kaxaystaa, Oo kuwa xoogga badanna wuu afgembiyaa.
						<br/><span class="verse" id="20">20 </span>Kuwa la aaminayna wuu hadal beeliyaa, Oo odayaashana waxgarashaduu ka qaadaa.
						<br/><span class="verse" id="21">21 </span>Amiirrada wuxuu ku shubaa quudhsasho, Kuwa xoogga badanna suunkooduu debciyaa.
						<br/><span class="verse" id="22">22 </span>Wuxuu gudcurka ka soo saaraa waxyaalo mool dheer, Oo hooska dhimashadana iftiinkuu u soo bixiyaa.
						<br/><span class="verse" id="23">23 </span>Quruumaha wuu badiyaa, oo haddana wuu wada baabbi'iyaa, Oo quruumaha wuu ballaadhiyaa, oo haddana wuu kexeeyaa,
						<br/><span class="verse" id="24">24 </span>Wuxuu caqliga ka qaadaa madaxda dadyowga dhulka, Oo wuxuu iyaga ku warwareejiyaa meel cidla ah oo aan jid lahayn.
						<br/><span class="verse" id="25">25 </span>Waxay wax ka haabhaabtaan gudcurka iyagoo aan iftiin lahayn, Oo wuxuu iyaga ka dhigaa inay u dhacdhacaan sida nin sakhraan ah.</p>
