
<h3>Cutub 36 </h3>

<p><span class="verse" id="1"> 1</span>Oo weliba Eliihuu hadalkiisii buu watay oo wuxuu yidhi,
<br/><span class="verse" id="2">2 </span>Weliba in yar ii sii kaadi, oo anna wax baan ku tusayaa, Waayo, weli waxaan hayaa wax aan Ilaah daraaddiis u odhanayo.
<br/><span class="verse" id="3">3 </span>Aqoontayda meel fog baan ka keeni doonaa, Oo xaqnimana waan ka sheegi doonaa kii i abuuray.
<br/><span class="verse" id="4">4 </span>Waayo, sida runta ah erayadaydu been ma aha; Oo mid aqoontu kaamil ku tahay ayaa kula jooga.
<br/><span class="verse" id="5">5 </span>Bal eeg, Ilaah waa xoog badan yahay, oo isagu ninna ma quudhsado, Oo itaalka waxgarashada wuu ku xoog badan yahay.
<br/><span class="verse" id="6">6 </span>Isagu uma daayo kan sharka ahu inuu sii noolaado, Laakiinse kuwa dhibaataysan xaqooduu siiyaa.
<br/><span class="verse" id="7">7 </span>Isagu indhihiisa kama qaado kuwa xaqa ah, Laakiinse wuxuu weligoodba la fadhiisiyaa boqorrada carshiga ku fadhiya, Oo iyaga waa la sarraysiiyaa.
<br/><span class="verse" id="8">8 </span>Oo haddii silsilado lagu xidho, Oo xadhkaha dhibka lagu kaxaysto,
<br/><span class="verse" id="9">9 </span>Markaas wuxuu iyaga ku caddeeyaa falimahooda, Iyo xadgudubyadoodii ay kibirka u sameeyeen.
<br/><span class="verse" id="10">10 </span>Oo dhegtoodana wuxuu u furaa waxbaridda, Oo wuxuu ku amraa inay xumaanta ka soo noqdaan.
<br/><span class="verse" id="11">11 </span>Hadday isaga maqlaan oo ay u adeegaan, Cimrigooda waxay ku dhammaysan doonaan barwaaqo, Oo sannadahoodana waxay ku waari doonaan nimco.
<br/><span class="verse" id="12">12 </span>Laakiinse hadday maqli waayaan, seef bay ku baabbi'i doonaan, Oo waxay dhiman doonaan iyagoo aan aqoon lahayn.
<br/><span class="verse" id="13">13 </span>Laakiinse kuwa cibaadalaawayaasha ah oo qalbigoodu beloobay waxay isa soo gaadhsiiyaan cadho, Oo markuu iyaga xidhana caawimaad uma qayshadaan.
<br/><span class="verse" id="14">14 </span>Dhallinyaranimay ku dhintaan, Oo naftooduna waxay ku halligantaa khaniisiinta dhexdooda.
<br/><span class="verse" id="15">15 </span>Isagu kii dhibban ayuu dhibaatadiisa ku samatabbixiyaa, Oo dhegahana buu u furaa markay dhib la kulmaan.
<br/><span class="verse" id="16">16 </span>Isagu dhibaato wuu kaa bixin lahaa, Oo wuxuu ku geeyn lahaa meel ballaadhan oo aan cidhiidhi ahayn, Oo miiskaaga waxa saaran oo dhammuna waxay ahaan lahaayeen baruur miidhan.
<br/><span class="verse" id="17">17 </span>Laakiinse xukunka kuwa sharka ah ayaa kaa buuxa, Oo garsoorid iyo caddaalad ayaa ku qabsada.
<br/><span class="verse" id="18">18 </span>Iska jir yaanay cadho ku sasabin si aad wax u majaajilootid, Oo furashada weynaanteeduna yaanay ku leexin.
<br/><span class="verse" id="19">19 </span>Taajirnimadaada iyo xoogga itaalkaaga oo dhammu Miyey kugu filan yihiin inay dhibaato kaa saaraan?
<br/><span class="verse" id="20">20 </span>Habeenka ha doonin, Markay dadyowgu meeshooda ku wada baabba'aan.
<br/><span class="verse" id="21">21 </span>Iska jir oo xumaan ha u jeedin, Waayo, taasaad ka dooratay dhibaato.
<br/><span class="verse" id="22">22 </span>Bal eeg, Ilaah baa xooggiisa ku sarreeya; Waa ayo macallinka isaga la mid ahu?
<br/><span class="verse" id="23">23 </span>Jidkiisa yaa u amray? Yaase isaga ku odhan kara, Waxaad samaysay xaqdarro?
<br/><span class="verse" id="24">24 </span>Xusuuso inaad weynaysid shuqulkiisii Ay dadku ka gabyeen.
<br/><span class="verse" id="25">25 </span>Dadka oo dhammu way wada fiiriyeen, Oo binu-aadmiguna meel fog buu ka arkaa.
<br/><span class="verse" id="26">26 </span>Bal eeg, Ilaah waa weyn yahay, oo annana isaga ma aannu naqaan; Oo cimrigiisu intuu yahayna lama soo baadhi karo.
<br/><span class="verse" id="27">27 </span>Waayo, isagu wuxuu kor u jiitaa dhibicyaha biyaha, Oo wuxuu ka dhigaa ceeryaamo roob noqota,
<br/><span class="verse" id="28">28 </span>Oo daruuraha ka soo da'a, Oo binu-aadmiga aad ugu dul shubma.
<br/><span class="verse" id="29">29 </span>Ninna miyuu garan karaa daruuraha kala faafintooda, Iyo onkodyada taambuuggiisa?
<br/><span class="verse" id="30">30 </span>Bal eeg, isagu hareerihiisa wuxuu ku faafiyaa nuurkiisa, Oo badda salkeedana wuu daboolaa.
<br/><span class="verse" id="31">31 </span>Waayo, isagu kuwaasuu dadyowga ku xukumaa, Oo cunto badanna wuu siiyaa.
<br/><span class="verse" id="32">32 </span>Gacmihiisuu hillaac ku daboolaa, Oo wuxuu ku amraa inuu ku dhaco calaamadda uu ku liishaamay.
<br/><span class="verse" id="33">33 </span>Sanqadhiisu isagay wax ka sheegtaa, Oo weliba xayawaankuna wax bay ka sheegaan waxa soo socda.
</p>

