
<h3>Cutub 6 </h3>

<p><span class="verse" id="1"> 1</span>Markaasaa Ayuub jawaabay oo wuxuu yidhi,
<br/><span class="verse" id="2">2 </span>Hahe haddii dhibkayga la miisaami lahaa, Oo masiibadayda kafado la wada saari lahaa!
<br/><span class="verse" id="3">3 </span>Wuu ka sii cuslaan lahaa cammuudda badaha, Sidaas daraaddeed hadalkaygii degdeg buu noqday.
<br/><span class="verse" id="4">4 </span>Waayo, Ilaaha Qaadirka ah fallaadhihiisii ayaa igu dhex jira, Oo naftayduna waabaydoodii way cabbaysaa, Oo Ilaah cabsiintiisiina anigay igu soo kacdaa.
<br/><span class="verse" id="5">5 </span>Dameerdibadeedku miyuu ciyaa markuu caws haysto? Dibiguse miyuu ciyaa markii cunto la siiyo?
<br/><span class="verse" id="6">6 </span>Wixii aan dhadhan lahayn miyaa cusbola'aan la cuni karaa? Ukunta xabkeeduse miyuu dhadhan leeyahay?
<br/><span class="verse" id="7">7 </span>Naftaydu way diidaa inay taabato, Waxay ii yihiin sida cunto la naco oo kale.
<br/><span class="verse" id="8">8 </span>Hahe bal maan helo waxa aan u baryootamo, Oo Ilaah bal muu i siiyo waxa aan u xiisoodo!
<br/><span class="verse" id="9">9 </span>Oo xataa Ilaah bal muu iska jeclaado inuu i burburiyo, Oo bal muu gacantiisa iga sii daayo oo i baabbi'iyo!
<br/><span class="verse" id="10">10 </span>Markaas waan istareexi lahaaye, Oo waxaan u adkaysan lahaa xanuun aan ii tudhayn, Waayo, ma aanan diidin Kan Quduuska ah erayadiisii.
<br/><span class="verse" id="11">11 </span>Bal xooggaygu waa maxay inaan sugo aawadeed? Aakhirkayguse waa maxay inaan dulqaato aawadeed?
<br/><span class="verse" id="12">12 </span>War xooggaygu ma xoogga dhagaxyada baa? Mise jidhkaygu ma naxaas baa?
<br/><span class="verse" id="13">13 </span>War sow ma aha inaanan iscaawiyi karayn? Sowse xigmaddu igama fogaan?
<br/><span class="verse" id="14">14 </span>Kii diyaar u ah inuu qalbi jabo waa in saaxiibkiis u naxariisto Waaba intaasoo uu ka tago cabsida Ilaaha Qaadirka ahe.
<br/><span class="verse" id="15">15 </span>Walaalahay waa u khiyaano badnaayeen sida durdur oo kale, Sida biyaha durdurrada ee iska baabba'a,
<br/><span class="verse" id="16">16 </span>Kuwaasoo barafka la madoobaaday, Oo uu barafka cad isku qariyo.
<br/><span class="verse" id="17">17 </span>Markay qorraxoodaan way libdhaan, Oo markay kululaadaanna meeshooday ka baabba'aan.
<br/><span class="verse" id="18">18 </span>Kuwa safraa gees bay uga leexdaan, Waxay u baxaan xagga cidlada oo halkaasay ku dhintaan.
<br/><span class="verse" id="19">19 </span>Waxaa fiiriyey kuwa Teemaa ka safray, Oo socotooyinkii Shebaa ayaa fishay.
<br/><span class="verse" id="20">20 </span>Way ceeboobeen, waayo, way rajeeyeen, Halkaasay yimaadeen, oo way hungoobeen.
<br/><span class="verse" id="21">21 </span>Waayo, hadda idinku sidaasaad ii noqoteen, Waxaad aragteen belaayo, waanad baqdeen.
<br/><span class="verse" id="22">22 </span>Bal anigu miyaan idhi, Wax i sii? Amase, Maalkaaga hadiyad iiga keen?
<br/><span class="verse" id="23">23 </span>Amase, Cadowga gacantiisa iga samatabbixi? Amase, Iga furo gacanta kan i dulma?
<br/><span class="verse" id="24">24 </span>Bal wax i bar, oo anna waan iska aamusayaa; Oo i garansii wixii aan ku qaldamay.
<br/><span class="verse" id="25">25 </span>Erayo runu xoog badanaa! Laakiinse bal canaantiinna muranka ahu maxay caddaysaa?
<br/><span class="verse" id="26">26 </span>Ma waxaad u malaynaysaan inaad erayo canaanataan? Maxaa yeelay, kii quustay hadalkiisu waa sida dabayl oo kale.
<br/><span class="verse" id="27">27 </span>Waxaad saami u ridan lahaydeen maalka agoonta, Oo saaxiibkiinna waad ka faa'iidaysan lahaydeen.
<br/><span class="verse" id="28">28 </span>Haddaba raalli ahaada oo bal i fiiriya, Waayo, sida runta ah been idiin sheegi maayo.
<br/><span class="verse" id="29">29 </span>Haddaba waan idin baryayaaye iska noqda, yaan caddaaladla'aanu dhicin, Ee mar kale iska noqda, waayo, xaalkaygu waa xaq.
<br/><span class="verse" id="30">30 </span>War ma caddaaladla'aan baa carrabkayga saaran? Mase carrabkaygaan waxyaalo xunxun dhadhamin karin?
</p>

