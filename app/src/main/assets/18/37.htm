
<h3>Cutub 37 </h3>

<p><span class="verse" id="1"> 1</span>Oo weliba taas aawadeed qalbigaygu wuu gariiraa, Oo meeshiisiina wuu ka dhaqaaqaa.
<br/><span class="verse" id="2">2 </span>Haddaba dhegaysta qaylada codkiisa Iyo sanqadha afkiisa ka baxaysa.
<br/><span class="verse" id="3">3 </span>Wuxuu taas u diraa inta samada ka hoosaysa oo dhan, Oo hillaaciisana wuxuu u diraa dhulka darfihiisa oo dhan.
<br/><span class="verse" id="4">4 </span>Dabadiisna wax baa aad uga sanqadha, Isagu wuxuu ku onkodaa haybaddiisa codkeeda; Oo markii codkiisa la maqlona iyaga ma uu joojiyo.
<br/><span class="verse" id="5">5 </span>Ilaah si yaab ah ayuu codkiisa ugu onkodaa, Oo wuxuu sameeyaa waxyaalo waaweyn oo aynan garan karin.
<br/><span class="verse" id="6">6 </span>Waayo, wuxuu barafka cad ku yidhaahdaa, Dhulka ku da'; Oo sidaasoo kaluu ku yidhaahdaa roobka yar Iyo roobkiisa weynba.
<br/><span class="verse" id="7">7 </span>Isagu wuxuu shaabadeeyaa nin kasta gacantiisa, In nin kasta oo uu sameeyeyba ogaado.
<br/><span class="verse" id="8">8 </span>Markaasaa bahalladu hogag galaan, Oo waxay iska joogaan boholahooda.
<br/><span class="verse" id="9">9 </span>Koonfurta waxaa ka soo baxa duufaanka, Oo qabowguna wuxuu ka yimaadaa woqooyiga.
<br/><span class="verse" id="10">10 </span>Barafku wuxuu ku yimaadaa Ilaah neeftiisa, Oo biyaha ballaadhanuna way barafoobaan.
<br/><span class="verse" id="11">11 </span>Daruurta qarada weyn ayuu ka buuxiyaa qoyaan, Oo wuxuu kala firdhiyaa daruurta hillaaciisa,
<br/><span class="verse" id="12">12 </span>Oo waxaa lagu soo wareejiyaa hoggaamintiisa, Inay sameeyaan wax alla wixii uu kugu amro Dunida la dego dusheeda oo dhan,
<br/><span class="verse" id="13">13 </span>Hadday tahay hagaajin aawadeed, ama dalkiisa aawadiis, Ama naxariis aawadeed, kolleyba wuxuu ka dhigay inay kuwaasu noqdaan.
<br/><span class="verse" id="14">14 </span>Ayuubow, bal tan dhegayso, Istaag oo bal ka fiirso shuqullada Ilaah oo yaabka miidhan ah.
<br/><span class="verse" id="15">15 </span>War miyaad taqaan siduu iyaga u amro, Iyo siduu hillaaca daruurtiisa u iftiimiyo?
<br/><span class="verse" id="16">16 </span>Miyaad taqaan miisaaminta daruuraha, Amase kan aqoontu kaamilka ku tahay shuqulladiisa yaabka leh?
<br/><span class="verse" id="17">17 </span>Miyaad taqaan wuxuu dharkaagu u kulul yahay, Markuu Ilaah dhulka ku xasilliyo dabaysha koonfureed?
<br/><span class="verse" id="18">18 </span>Miyaad isaga la kala bixin kartaa cirka U xoogga badan sidii muraayad la shubay?
<br/><span class="verse" id="19">19 </span>Na bar wixii aan isaga ku odhan lahayn, Waayo, annagu hadalkayagii waxaannu la odhan kari waynay gudcur aawadiis.
<br/><span class="verse" id="20">20 </span>Isaga ma loo sheegi doonaa inaan hadli doono? Ninse miyuu jecel yahay in isaga la liqo?
<br/><span class="verse" id="21">21 </span>Oo hadda dadku ma fiirin karo iftiinka cirka ka dhalaalaya, Laakiinse dabayshu waa soo gudubtaa, oo iyagay safaysaa.
<br/><span class="verse" id="22">22 </span>Woqooyi waxaa ka soo baxa iftiin sida dahab u dhalaalaya, Ilaahna wuxuu leeyahay haybad cabsi badan.
<br/><span class="verse" id="23">23 </span>Annagu ma heli karno Ilaaha Qaadirka ah, waayo, isagu wuu xoog badan yahay; Oo isagoo garsoorid iyo caddaalad ka buuxa ninna ma uu dhibi doono.
<br/><span class="verse" id="24">24 </span>Sidaas daraaddeed dadku isagay ka cabsadaan; Oo isagu ma uu fiiriyo kuwa qalbigooda xigmaddu ka buuxdo.
</p>

