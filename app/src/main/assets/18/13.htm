
<h3>Cutub 13 </h3>

<p><span class="verse" id="1"> 1</span> Bal eega, waxan oo dhan ishaydu waa aragtay, Dhegtayduna waa maqashay oo way garatay.
<br/><span class="verse" id="2">2 </span>Wixii aad taqaaniin, anna waan aqaan sidoo kale, Anigu idinkama liito innaba.
<br/><span class="verse" id="3">3 </span>Sida xaqiiqada ah waxaan doonayaa inaan Ilaaha Qaadirka ah la hadlo, Oo waxaan jeclahay inaan Ilaah la xaajoodo.
<br/><span class="verse" id="4">4 </span>Laakiinse idinku waxaad tihiin kuwa beenta hindisa, Oo dhammaantiin waxaad tihiin dhakhtarro aan waxtar lahayn.
<br/><span class="verse" id="5">5 </span>Bal maad iska aamustaan! Taasu xigmad bay idiin ahaan lahayd.
<br/><span class="verse" id="6">6 </span>Haddaba bal xaajadayda maqla, Oo baryootanka bushimahayga dhegaysta.
<br/><span class="verse" id="7">7 </span>War ma Ilaah aawadiis baad xaqdarro wax ugu odhanaysaan, Oo ma isaga aawadiis baad khiyaano ugu hadlaysaan?
<br/><span class="verse" id="8">8 </span>War ma isagaad u eexanaysaan? Oo ma Ilaah aawadiis baad u diriraysaan?
<br/><span class="verse" id="9">9 </span>War miyey idiin wanaagsan tahay inuu idin baadho? Mase sida nin loo khiyaaneeyo ayaad isaga u khiyaanaynaysaan?
<br/><span class="verse" id="10">10 </span>Sida xaqiiqada ah haddaad qarsoodi dadka ugu kala eexatan Isagu wuu idin canaanan doonaa.
<br/><span class="verse" id="11">11 </span>War sow sarraysnaantiisu idin cabsiin mayso? Oo sow baqdintiisu idinku dhici mayso?
<br/><span class="verse" id="12">12 </span>Hadalkiinna xusuusta lahu waa maahmaahyo dambas ah, Oo dhufaysyadiinnuna waa dhufaysyo dhoobo ah.
<br/><span class="verse" id="13">13 </span>Haddaba iska aamusa, oo iska kay daaya aan iska hadlee, Oo wixii dhici lahaaba ha igu dheceen.
<br/><span class="verse" id="14">14 </span>Haddaba hilibkayga ayaan ilkahayga ku qaadayaa, Oo noloshaydana gacantaydaan ku ridayaa.
<br/><span class="verse" id="15">15 </span>Oo in kastoo uu i dilo, weli waan rajaynayaa, Habase yeeshee hortiisaan kula xaajoonayaa.
<br/><span class="verse" id="16">16 </span>Oo weliba kaasu wuxuu ahaan doonaa badbaadadayda, Waayo, nin aan cibaado lahaynu hortiisa iman maayo.
<br/><span class="verse" id="17">17 </span>Hadalkayga aad u dhegaysta, Oo warramiddaydu dhegihiinna ha gasho.
<br/><span class="verse" id="18">18 </span>Bal eega, hadda xaalkayga waan soo hagaajiyey, Oo waan ogahay in xaq layga dhigayo.
<br/><span class="verse" id="19">19 </span>Bal yuu yahay kan ila doodayaa? Waayo, hadda waan iska aamusayaa oo naftuna waa iga dhacaysaa.
<br/><span class="verse" id="20">20 </span>Laba waxyaalood oo keliya ha igu samayn, Oo anna markaas nafsaddayda wejigaaga ka qarin maayo.
<br/><span class="verse" id="21">21 </span>Gacantaada iga fogee, Oo waxyaalahaaga laga cabsadona yaanay i bajin.
<br/><span class="verse" id="22">22 </span>Oo markaas ii yeedh, oo anna waan kuu jawaabi doonaa, Amase anigu aan hadlo oo adigu ii jawaab.
<br/><span class="verse" id="23">23 </span>Bal xumaatooyinkayga iyo dembiyadaydu waa immisa? Bal xadgudubkayga iyo dembigayga i ogeysii.
<br/><span class="verse" id="24">24 </span>Bal maxaad wejigaaga u qarinaysaa, Oo aad iigu haysataa sidii mid cadow kuu ah?
<br/><span class="verse" id="25">25 </span>Ma waxaad dhibaysaa caleen iska bidaysa? Oo ma waxaad eryanaysaa xaab engegay?
<br/><span class="verse" id="26">26 </span>Waayo, waxyaalo qadhaadh baad iga qortaa, Oo waxaad i dhaxalsiisaa xumaatooyinkii dhallinyaranimadayda.
<br/><span class="verse" id="27">27 </span>Oo weliba cagahayga waxaad gelisaa jeebbooyin, Oo jidadkayga oo dhanna waad wada fiirisaa, Cagahaygana xad baad u dhigtaa.
<br/><span class="verse" id="28">28 </span>Oo waxaan la mid ahay wax qudhmay oo baabba'aya, Iyo sida dhar aboor cunay oo kale.
</p>

