
<h3>Cutub 40 </h3>

<p><span class="verse" id="1"> 1</span> Oo weliba Rabbigu Ayuub buu u jawaabay oo wuxuu ku yidhi,
<br/><span class="verse" id="2">2 </span>Kii murmayaa ma Ilaaha Qaadirka ah buu la diriri karaa? Kii Ilaah la doodayaa ha ka jawaabo taas.
<br/><span class="verse" id="3">3 </span>Markaasaa Ayuub Rabbiga u jawaabay oo wuxuu ku yidhi,
<br/><span class="verse" id="4">4 </span>Bal eeg, wax yar baan ahay, haddaba bal maxaan kuugu jawaabaa? Afkaan gacanta saarayaa.
<br/><span class="verse" id="5">5 </span>Mar baan hadlay, jawaab dambena u noqon maayo, Laba jeer oo qudha ayaan hadlay, laakiinse hadda ka dib sii wadi maayo.
<br/><span class="verse" id="6">6 </span>Markaasaa Rabbigu Ayuub uga dhex jawaabay dabaysha cirwareenta ah, oo wuxuu ku yidhi,
<br/><span class="verse" id="7">7 </span>Haddaba sidii nin rag ah dhexda u gunto, Waayo, wax baan ku weyddiinayaa, oo adna waa inaad ii sheegtaa.
<br/><span class="verse" id="8">8 </span>War ma xukunkaygaad burinaysaa? Oo ma waxaad ii xukumaysaa inaad xaq noqotid?
<br/><span class="verse" id="9">9 </span>Adiguse ma waxaad leedahay Ilaah gacantiisa oo kale? Oo codkiisa oo kale miyaad ku onkodi kartaa?
<br/><span class="verse" id="10">10 </span>Haddaba waxaad isku sharraxdaa sarraysnaan iyo derejo, Oo waxaad huwataa sharaf iyo haybad.
<br/><span class="verse" id="11">11 </span>Haddaba cadhadaada buuxdhaafkeeda soo daadi, Oo waxaad fiirisaa mid kasta oo kibir leh, oo isaga hoos u soo deji.
<br/><span class="verse" id="12">12 </span>Mid kasta oo kibir leh soo fiiri oo hoosaysii, Oo kuwa sharka ah meel alla meeshay istaagaan ku joogso.
<br/><span class="verse" id="13">13 </span>Dhammaantood ciidda ku qari, Oo wejigoodana meel qarsoon ku xidh.
<br/><span class="verse" id="14">14 </span>Oo anna markaas waxaan kuu qiran doonaa In gacantaada midig ay ku badbaadin karto.
<br/><span class="verse" id="15">15 </span>Haddaba bal eeg jeerta aan u sameeyey sidaan kuu sameeyey oo kale, Cawska bay u daaqdaa sida dibi oo kale.
<br/><span class="verse" id="16">16 </span>Haddaba bal eeg, xooggeedu wuxuu ugu jiraa dhexdeeda, Oo itaalkeeduna wuxuu ku jiraa muruqyada caloosheeda.
<br/><span class="verse" id="17">17 </span>Oo dabadeedana waxay u taagtaa sida geed kedar ah oo kale, Oo seedaha bowdooyinkeeduna way isku wada tidcan yihiin.
<br/><span class="verse" id="18">18 </span>Oo lafaheeduna waa sidii tuubbooyin naxaas ah; Oo addimmadeeduna waa sidii wax bir ah.
<br/><span class="verse" id="19">19 </span>Iyadu jidadka Ilaah waa u madax, Oo kii abuuray oo keliya ayaa seeftiisa u dhowayn kara.
<br/><span class="verse" id="20">20 </span>Sida xaqiiqada ah waxaa iyada cunto u soo bixiya Buuraha ay xayawaanka duurka oo dhammu ku cayaaraan.
<br/><span class="verse" id="21">21 </span>Oo waxay hoos jiifsataa dhirta hooska badan, Iyo meesha qarsoon ee cawsduurka iyo biyagaleenka.
<br/><span class="verse" id="22">22 </span>Dhirta hooska badan ayaa hadhkooda ku qariya, Oo waxaa iyada ku wareegsan geedaha safsaafka ah ee durdurka ku ag yaal.
<br/><span class="verse" id="23">23 </span>Bal eeg, haddii webigu buuxdhaafo iyadu ma gariirto, In kastoo Webi Urdun afka ka galo, haddana iyadu way isku kalsoon tahay.
<br/><span class="verse" id="24">24 </span>Ninna miyuu iyada qaban karaa iyadoo u jeedda? Miyaase sanka dabin lagaga duleelin karaa?
</p>

