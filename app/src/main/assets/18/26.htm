
<h3>Cutub 26 </h3>

<p><span class="verse" id="1"> 1</span>Markaasaa Ayuub u jawaabay oo wuxuu ku yidhi,
<br/><span class="verse" id="2">2 </span>Sidee baad u caawisay midka aan itaalka lahayn! Oo kan ayan gacantiisu xoogga lahayn sidee baad u badbaadisay!
<br/><span class="verse" id="3">3 </span>Sidee baad ula talisay kan aan xigmadda lahayn! Oo aad u muujisay aqoon wanaagsan!
<br/><span class="verse" id="4">4 </span>Yaad erayo kula hadashay? Oo yaa ruuxiisu xaggaaga ka soo baxay?
<br/><span class="verse" id="5">5 </span>Kuwii dhintayna way ku hoos gariiraan Biyaha iyo waxyaalaha dhex deggan.
<br/><span class="verse" id="6">6 </span>She'ool hortiisuu yaal isagoo qaawan, Oo Halligaadduna dabool ma leh.
<br/><span class="verse" id="7">7 </span>Isagu woqooyiga wuxuu ku kala bixiyaa meel madhan, Oo dhulkana wuxuu ka laalaadshaa wax aan waxba ahayn.
<br/><span class="verse" id="8">8 </span>Biyaha wuxuu ku xidhaa daruurihiisa qarada waaweyn; Oo daruurtuna hoostooda kama dillaacdo.
<br/><span class="verse" id="9">9 </span>Wuxuu xidhaa wejiga carshigiisa, Oo daruurtiisana wuu ku kala bixiyaa.
<br/><span class="verse" id="10">10 </span>Biyaha dushooda wuxuu ku wareejiyey soohdin Kala xidha nuurka iyo gudcurka.
<br/><span class="verse" id="11">11 </span>Tiirarka samadu way gariiraan, Oo waxay ka yaabaan canaantiisa.
<br/><span class="verse" id="12">12 </span>Badda ayuu xooggiisa ku aamusiiyaa, Oo kibirkana waxgarashadiisuu ku dhuftaa.
<br/><span class="verse" id="13">13 </span>Samooyinka waxaa lagu sharraxay Ruuxiisa, Gacantiisuna waxay mudday abeesada dheeraysa.
<br/><span class="verse" id="14">14 </span>Bal eeg, waxanu waa darafyadii jidadkiisa uun; Oo inta isaga laga maqlaana yaraan badanaa! Laakiinse bal yaa onkodka xooggiisa garan kara?</p>

