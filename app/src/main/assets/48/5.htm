<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 5 </h3>

<p><span class="verse" id="1"> 1</span> Xorriyad ayuu Masiixu inagu xoreeyey. Haddaba adkaada, oo mar dambe yaan laydinku qaban harqoodka addoonnimada.
<br/><span class="verse" id="2">2 </span>Bal ogaada, aniga oo Bawlos ah waxaan idinku leeyahay, Haddii laydin gudo, Masiixu waxba idiin tari maayo.
<br/><span class="verse" id="3">3 </span>Waxaan haddana ugu markhaati furayaa, nin kasta oo la gudo, waxaa ku waajib ah inuu sharciga oo dhan sameeyo.
<br/><span class="verse" id="4">4 </span>Waad ka soocan tihiin Masiixa, kuwiinna sharciga xaq ku noqon lahaayow; nimcadiina waad ka dhacdeen.
<br/><span class="verse" id="5">5 </span>Waayo, innagu xagga Ruuxa waxaynu rumaysad ku sugnaa rajada xaqnimada.
<br/><span class="verse" id="6">6 </span>Maxaa yeelay, xagga Ciise Masiix gudniinta iyo buuryoqabnimada midna wax ma tarto, laakiinse waxaa wax tara rumaysadka ku shaqeeya jacayl.
<br/><span class="verse" id="7">7 </span>Si wanaagsan baad u ordayseen, ee yaa idinka hor joogsaday inaydnaan runta addeecin?
<br/><span class="verse" id="8">8 </span>Taladanu kama iman kan idiin yeedhaya.
<br/><span class="verse" id="9">9 </span>In yar oo khamiir ah cajiinka oo dhan bay khamiirisaa.
<br/><span class="verse" id="10">10 </span>Xagga Rabbiga waan idin hubaa inaydnaan wax kale ka fikirayn, laakiin kii idin dhibaa, xukunkiisuu qaadan doonaa mid kastuu yahayba.
<br/><span class="verse" id="11">11 </span>Laakiin, walaalayaalow, haddii aan anigu weli gudniinta wax ku wacdiyo, maxaa weli la ii silciyaa? Haddaba xumaan-u-qaadashada iskutallaabtu waa dhammaatay.
<br/><span class="verse" id="12">12 </span>Waxaan jeclaan lahaa in kuwa idin wareeriyaa ay isgooyaan.
<br/><span class="verse" id="13">13 </span>Waayo, walaalayaalow, waxaa laydiinku yeedhay xorriyad, laakiin xorriyaddiinna jidhka marmarsiinyo ha uga dhigina, laakiin midkiinba midka kale kalgacayl ha ugu adeego.
<br/><span class="verse" id="14">14 </span>Waayo, sharciga oo dhammu hadal keliya buu ku dhammaaday, waana kan, Waa inaad deriskaaga u jeclaataa sidaad naftaada u jeceshahay.
<br/><span class="verse" id="15">15 </span>Laakiin haddaad isqaniintaan oo iscuntaan, iska dhawra yeydnan isbaabbi'in.
<br/><span class="verse" id="16">16 </span>Laakiin waxaan leeyahay, Ruuxa ku socda, kolkaas aydnaan damaca jidhka yeelayne.
<br/><span class="verse" id="17">17 </span>Waayo, damaca jidhku waa ka gees Ruuxa, Ruuxuna waa ka gees jidhka, maxaa yeelay, kuwanu waa kala gees, si aydnaan u samayn waxyaalahaad doonaysaan.
<br/><span class="verse" id="18">18 </span>Laakiinse haddii Ruuxu idin hoggaamiyo, sharciga kuma hoos jirtaan.
<br/><span class="verse" id="19">19 </span>Shuqullada jidhku waa muuqdaan, waana kuwan, sino, wasakhnimo, dhillanimo,
<br/><span class="verse" id="20">20 </span>sanamcaabudid, sixirnimo, cadownimo, dirir, masayr, xanaaq, is-ilaaq, iskala qaybqaybin, bidcinimo,
<br/><span class="verse" id="21">21 </span>xaasidnimo, sakhraannimo, rabshooyin iyo waxyaalo la mid ah. Kuwaas waan idiinka digayaa, sidaan markii horeba idiinku sheegay, in kuwa waxyaalaha caynkaas ah sameeyaa ayan dhaxli doonin boqortooyada Ilaah.
<br/><span class="verse" id="22">22 </span>Laakiin midhaha Ruuxu waa jacayl, farxad, nabad, dulqaadasho, roonaan, wanaag, aaminnimo,
<br/><span class="verse" id="23">23 </span>qabownimo, iscelin; waxa caynkaas ah sharci ka gees ahu ma jiro.
<br/><span class="verse" id="24">24 </span>Kuwa Ciise Masiix waxay iskutallaabta ku qodbeen jidhka iyo kacsigiisa xaaraanta ah iyo damacyadiisa sharka ah.
<br/><span class="verse" id="25">25 </span>Haddii aynu Ruuxa ku nool nahay, aynu Ruuxana ku soconno.
<br/><span class="verse" id="26">26 </span>Yeynan iskibrin, oo iska xanaajin, oo isxaasidin.
</p>

