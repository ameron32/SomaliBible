
<h3>Cutub 10 </h3>

<p><span class="verse" id="1"> 1</span>Waayo, sharcigu wuxuu leeyahay hooska waxyaalaha wanaagsan oo iman doona, laakiin ma leh suuradda waxyaalahaas qudheeda. Oo caabudayaasha marnaba kaamil kagama uu dhigi karo allabaryo sannad walba had iyo goor la bixiyo.
<br/><span class="verse" id="2">2 </span>Haddii kale miyaan la joojiyeen in allabaryo la bixiyo? Maxaa yeelay, caabudayaashu, iyagoo mar la nadiifiyey, mar dambe dembiyo iskama ay garteen.
<br/><span class="verse" id="3">3 </span>Laakiin allabaryadaas waxaa sannad walba lagu xusuustaa dembiyo.
<br/><span class="verse" id="4">4 </span>Waayo, ma suurtowdo in dibiyo iyo orgiyo dhiiggoodu dembiyo qaado.
<br/><span class="verse" id="5">5 </span>Saas daraaddeed kolkuu Masiixu dunida soo galay wuxuu lahaa, Allabaryo iyo qurbaan ma aad doonaynin, Laakiin jidh baad ii diyaarisay.
<br/><span class="verse" id="6">6 </span>Waxyaalo la bixiyo oo la gubo oo dhan iyo dembi allabaryadiis kuma aad faraxsanayn.
<br/><span class="verse" id="7">7 </span>Markaasaan idhi, Bal eeg, waxaan u imid Inaan sameeyo doonistaada, Ilaahow. Kitaabka duudduuban wax igu saabsan baa ku qoran.
<br/><span class="verse" id="8">8 </span>Siduu horay u yidhi, Allabaryo iyo qurbaan iyo waxyaalo la bixiyo oo la gubo iyo dembi allabaryadiis ma aad doonayn, kumana aad faraxsanayn, kuwaas oo loo bixiyo sida sharcigu leeyahay.
<br/><span class="verse" id="9">9 </span>Markaasuu yidhi, Bal eeg, waxaan u imid inaan sameeyo doonistaada. Wuxuu rujiyey kii kowaad si uu ka labaad u taago.
<br/><span class="verse" id="10">10 </span>Sida doonistaasu tahay, waxaa quduus laynagaga dhigay bixinta jidhka Ciise Masiix oo mar keliya la bixiyey.
<br/><span class="verse" id="11">11 </span>Wadaad waluba maalin kastuu istaagaa isagoo adeegaya oo marar badan bixinaya allabaryo isku mid ah, kuwa aan marnaba dembiyo qaadi karin,
<br/><span class="verse" id="12">12 </span>laakiin isagu kolkuu allabari keliya mar keliya dembiyo u bixiyey ayuu fadhiistay midigta Ilaah;
<br/><span class="verse" id="13">13 </span>isagoo markaas dabadeed sugaya ilaa cadaawayaashiisa cagihiisa hoostooda la geliyo.
<br/><span class="verse" id="14">14 </span>Maxaa yeelay, bixin keliya ayuu kaamil kaga dhigay weligood kuwa quduus laga dhigay.
<br/><span class="verse" id="15">15 </span>Oo taas Ruuxa Quduuska ahuna markhaati ahaan buu noogu sheegaa, waayo, kolkuu yidhi,
<br/><span class="verse" id="16">16 </span>Kanu waa axdiga aan la dhigan doono iyaga Maalmahaas dabadood, ayaa Rabbigu leeyahay; Qaynuunnadayda waxaan gelin doonaa qalbigooda, Maankoodana waan ku qori doonaa; markaasuu wuxuu ku daray;
<br/><span class="verse" id="17">17 </span>Oo dembiyadooda iyo xadgudubyadoodana mar dambe ma xusuusan doono.
<br/><span class="verse" id="18">18 </span>Markii waxyaalahan la cafiyo, wax dambe oo dembi loo bixiyaa ma jiro.
<br/><span class="verse" id="19">19 </span>Taas daraaddeed, walaalayaalow, waxaynu haysannaa dhiirranaan inaynu meesha quduuska ah ku galno dhiigga Ciise,
<br/><span class="verse" id="20">20 </span>oo ah waddo cusub oo nool oo uu inooga banneeyey daaha, kaas oo ah jidhkiisa.
<br/><span class="verse" id="21">21 </span>Oo waxaynu haysannaa wadaad weyn oo ka sarreeya guriga Ilaah.
<br/><span class="verse" id="22">22 </span>Taas daraaddeed aynu ugu soo dhowaanno qalbi run ah iyo hubaal rumaysad, iyadoo qalbiyadeenna laga nadiifiyey niyo shar leh, jidhkeennana lagu maydhay biyo daahir ah.
<br/><span class="verse" id="23">23 </span>Aynu aad u xajinno qirashada rajadeenna liicliicashola'aan, maxaa yeelay, kan inoo ballanqaaday waa aamin.
<br/><span class="verse" id="24">24 </span>Oo midkeenba midka kale ha ka fikiro si aynu isugu guubaabinno kalgacayl iyo shuqullo wanaagsan.
<br/><span class="verse" id="25">25 </span>Yeynan iska daynin isku ururkeenna sida ay tahay caadada dadka qaarkood, laakiin aan isdhiirrigelinno, khusuusan markaad aragtaan inay Maalintu soo dhowaanayso.
<br/><span class="verse" id="26">26 </span>Haddaynu badheedh u dembaabno kolkaynu aqoonta runta helnay dabadeed, allabari dambe oo dembiyo loo bixiyaa ma hadho.
<br/><span class="verse" id="27">27 </span>Laakiin waxaa u hadha filasho cabsi leh oo xukun, iyo dab kulul oo baabbi'in doona kuwa Ilaah ka geesta ah.
<br/><span class="verse" id="28">28 </span>Ninkii diida sharciga Muuse kolkii laba ama saddex nin ku markhaati furaan ayuu naxariisla'aan dhintaa.
<br/><span class="verse" id="29">29 </span>Taqsiir intee le'eg oo ka sii xun baad u malaynaysaan inuu istaahili doono kii Wiilka Ilaah ku joogjoogsaday, oo dhiigga axdiga oo isaga quduuska lagaga dhigay ku tiriyey wax aan quduus ahayn, oo caayay Ruuxa nimcada?
<br/><span class="verse" id="30">30 </span>Waayo, innagu waynu naqaan kan yidhi, Aarsasho anigaa leh; oo waan abaalmarin doonaa. Mar kalena waxaa la yidhi, Rabbigu dadkiisa wuu xukumi doonaa.
<br/><span class="verse" id="31">31 </span>Waa wax aad cabsi u leh in lagu dhaco gacmaha Ilaaha nool.
<br/><span class="verse" id="32">32 </span>Laakiin xusuusta maalmihii hore, kolkii laydin iftiimiyey dabadeed, oo aad u adkaysateen dagaal weyn oo xanuunno badan leh.
<br/><span class="verse" id="33">33 </span>Mar waxaa laydinku bandhigay cay iyo dhibaatooyin, marna waxaad wax la wadaagteen kuwa sidaas oo kale loo galay.
<br/><span class="verse" id="34">34 </span>Waayo, waad u naxariisateen kuwii xidhnaa, farxad baadna ku aqbasheen dhicitinka maalkiinna la dhacay, idinkoo og inaad idinka qudhiinnu maal ka wanaagsan oo raagaya haysataan.
<br/><span class="verse" id="35">35 </span>Sidaas daraaddeed ha iska tuurina dhiirranaantiinna abaalgudka weyn leh.
<br/><span class="verse" id="36">36 </span>Waayo, waxaad dulqaadasho ugu baahan tihiin si aad u qaadataan wixii laydiin ballanqaaday markaad doonista Ilaah samaysaan dabadeed.
<br/><span class="verse" id="37">37 </span>Wakhti yar dabadeed Kii iman lahaa wuu iman doonaa, mana raagi doono.
<br/><span class="verse" id="38">38 </span>Laakiin kayga xaqa ahu rumaysad buu ku noolaan doonaa; Oo hadduu dib u noqdo, naftaydu kuma farxi doonto isaga.
<br/><span class="verse" id="39">39 </span>Innagu ma ihin kuwa halaagga dib ugu noqda, laakiin waxaynu nahay kuwa rumaysad leh si naftu u badbaaddo.
</p>

