
<h3>Cutub 26 </h3>

<p><span class="verse" id="1"> 1</span>Sida wakhtiga kulul aan baraf cad ugu habboonayn, oo wakhtiga beergooyska aan roob ugu habboonayn, Ayaan sharaf nacas ugu habboonayn.
<br/><span class="verse" id="2">2 </span>Sida shimbir iska wareegaysa iyo sida dabafallaadh iska duulaysa, Ayaan habaarkii sababla'aan ahu cidna ugu dhacayn.
<br/><span class="verse" id="3">3 </span>Jeedal faras buu ku habboon yahay, dacayna dameer, Ulina dhabarka nacaska.
<br/><span class="verse" id="4">4 </span>Nacas ha ugu jawaabin sida nacasnimadiisu tahay, Waaba intaasoo aad sidiisa oo kale noqotaaye.
<br/><span class="verse" id="5">5 </span>Nacas ugu jawaab sida nacasnimadiisu tahay, Waaba intaasoo uu isla caqli weynaadaaye.
<br/><span class="verse" id="6">6 </span>Kii nacas gacantiis farriin u sii dhiibaa Cagahuu iska gooyaa oo khasaaruu cabbaa.
<br/><span class="verse" id="7">7 </span>Sida lugaha curyaanku u laalaadaan Ayuu masaalkuna u yahay afka nacasyada.
<br/><span class="verse" id="8">8 </span>Kii nacas sharaf siiyaa Wuxuu la mid yahay mid wadhaf dhagax ku xidha oo kale.
<br/><span class="verse" id="9">9 </span>Sida qodaxdu u dhex gasho sakhraan gacantiis, Ayuu masaalkuna u yahay afka nacasyada.
<br/><span class="verse" id="10">10 </span>Kii nacaska ama kuwa jidka maraya kiraystaa Waa sida qaansoole dadka oo dhan dhaawaca oo kale.
<br/><span class="verse" id="11">11 </span>Nacas nacasnimadiisa ku noqnoqdaa Waa sida eey mantaggiisa ku noqnoqda oo kale.
<br/><span class="verse" id="12">12 </span>Nin isla caqli weyn ma aragtay? Waxaa isaga ka rajo roon nacas.
<br/><span class="verse" id="13">13 </span>Ninkii caajis ahu wuxuu yidhaahdaa, Libaax baa waddada jooga; Libaax baa jidka taagan.
<br/><span class="verse" id="14">14 </span>Sida albaabku birihiisa ugu noqnoqdo, Ayaa kii caajis ahuna sariirtiisa isugu rogrogaa.
<br/><span class="verse" id="15">15 </span>Kii caajis ahu wuxuu gacantiisa geliyaa xeedhadiisa, Oo inuu afkiisa ku soo celiyona waa ku dhib isaga.
<br/><span class="verse" id="16">16 </span>Kii caajis ahu waa iskala caqli badan yahay Toddoba nin oo xigmad ku jawaabi karta.
<br/><span class="verse" id="17">17 </span>Kii isagoo jidka iska maraya isku dhex dara dirir aanu waxba ku lahayn, Wuxuu la mid yahay mid eey dhegaha qabta oo kale.
<br/><span class="verse" id="18">18 </span>Sida nin waalan oo rida dab, Iyo fallaadho, iyo dhimasho,
<br/><span class="verse" id="19">19 </span>Ayuu yahay kii intuu deriskiisa khiyaaneeyo, Haddana yidhaahda, Miyaanan cayaarayn?
<br/><span class="verse" id="20">20 </span>Xaabola'aanta dabku waa bakhtiyaa, Oo meeshii aan mid xan badanu jooginna muranku waa ka joogsadaa.
<br/><span class="verse" id="21">21 </span>Sida dhuxuli raran u sii shiddo, qoryona dab u sii belbeliyaan, Ayuu ninkii muran badanuna dirir u sii kiciyaa.
<br/><span class="verse" id="22">22 </span>Kii xan badan erayadiisu waa sida cunto macaan, Oo waxay ku degaan meelaha caloosha ugu hooseeya.
<br/><span class="verse" id="23">23 </span>Bushimihii macaan iyo qalbigii shar lehba Waxay la mid yihiin weel dhoobo ah oo lagu dahaadhay lacag wasakhdeed.
<br/><span class="verse" id="24">24 </span>Kii wax necebu bushimihiisuu isku yeelyeelaa, Laakiinse uurkiisuu khiyaano ku kaydsadaa.
<br/><span class="verse" id="25">25 </span>Markuu si wacan u hadlo ha rumaysan, Waayo, waxaa qalbigiisa ku jira toddoba karaahiyo.
<br/><span class="verse" id="26">26 </span>In kastoo nacaybkiisu khiyaano isku daboolo, Xumaantiisa ayaa shirka lagu hor muujin doonaa.
<br/><span class="verse" id="27">27 </span>Ku alla kii bohol qodaaba isagaa ku dhex dhici doona, Oo kii dhagax giringiriyana, isaguu ku soo rogman doonaa.
<br/><span class="verse" id="28">28 </span>Carrabkii been sheega wuxuu neceb yahay kuwuu dhaawacay, Oo afkii wax faaniyaana wuxuu ka shaqeeyaa baabba'.
</p>

