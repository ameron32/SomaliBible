
<h3>Cutub 6 </h3>

<p><span class="verse" id="1"> 1</span>Wiilkaygiiyow, haddaad deriskaaga dammiin u noqotid, Ama haddaad shisheeye gacanta dhaar ugu dhiibtid,
<br/><span class="verse" id="2">2 </span>Markaas waxaa lagugu dabay erayada afkaaga, Oo waxaa lagugu qabtay erayada afkaaga.
<br/><span class="verse" id="3">3 </span>Haddaba, wiilkaygiiyow, bal waxan samee oo isa samatabbixi, Waayo, gacantii deriskaagii waad gashay; U tag, oo is-hoosaysii, oo deriskaaga bari.
<br/><span class="verse" id="4">4 </span>Indhahaaga hurdo ha isugu keenin, Oo indhahaaga daboolkoodana lulo ha isugu qaban.
<br/><span class="verse" id="5">5 </span>Isu samatabbixi sida cawl gacanta ugaadhsadaha uga baxsato, Iyo sida shimbir gacanta shimbirdabaha uga baxsato.
<br/><span class="verse" id="6">6 </span>Kaaga caajiska ahow, bal qudhaanjada u tag, Oo bal jidadkeeda u fiirso oo caqli yeelo,
<br/><span class="verse" id="7">7 </span>Iyadoo aan lahayn madaxweyne, Sirkaal iyo taliye toona,
<br/><span class="verse" id="8">8 </span>Ayay guga cuntadeeda soo diyaarsataa, Oo quudkeedana waxay soo urursataa wakhtiga beeraha la goosto.
<br/><span class="verse" id="9">9 </span>Haddaba kaaga caajiska ahow, ilaa goormaad hurdaysaa? Goormaadse hurdadaada ka toosaysaa?
<br/><span class="verse" id="10">10 </span>Weliba, in yar baad seexataa, in yar baad lulootaa, Oo in yar baad gacmaha hurdo aawadeed u laabataa,
<br/><span class="verse" id="11">11 </span>Hadda caydhinimadaadu waxay u iman doontaa sida mid dad dhaca, Oo baahidaaduna waxay u iman doontaa sida nin hub wata.
<br/><span class="verse" id="12">12 </span>Qofkii waxmatare ah, iyo ninkii sharrow ahuba, Wuxuu ku socdaa af qalloocan;
<br/><span class="verse" id="13">13 </span>Indhihiisuu ku baaqaa, oo cagihiisuu ku hadlaa, Oo faruhuu wax ku baraa;
<br/><span class="verse" id="14">14 </span>Qalbigiisa qalloocnaan baa ku jirta, had iyo goorna wuxuu ku fikiraa shar, Oo wuxuu beeraa muran.
<br/><span class="verse" id="15">15 </span>Haddaba sidaas daraaddeed masiibadiisu degdeg bay u iman doontaa, Oo dhaqso buu u jabi doonaa, dawona ma leh.
<br/><span class="verse" id="16">16 </span>Waxaa jira lix waxyaalood oo uu Rabbigu neceb yahay, Haah, toddoba ayaa naftiisu aad u karahdaa,
<br/><span class="verse" id="17">17 </span>Waana indho kibir badan, carrab been sheega, Iyo gacmo dhiig aan eed lahayn daadiya,
<br/><span class="verse" id="18">18 </span>Qalbi male shar ah hindisa, Iyo cago xumaan ku degdega,
<br/><span class="verse" id="19">19 </span>Markhaati been ah oo been sheega, Iyo kii muran dad walaalo ah ku dhex beera.
<br/><span class="verse" id="20">20 </span>Wiilkaygiiyow, qaynuunka aabbahaa xaji, Oo amarka hooyadaana ha ka tegin.
<br/><span class="verse" id="21">21 </span>Had iyo goorba qalbiga ku sido, Oo qoortana ku xidho.
<br/><span class="verse" id="22">22 </span>Markaad socotid wuu ku hoggaamin doonaa, Oo markaad seexatidna wuu ku dhawri doonaa, Markaad toostidna wuu kula hadli doonaa.
<br/><span class="verse" id="23">23 </span>Waayo, qaynuunku waa laambad, amarkuna waa iftiin, Oo canaanashada edbintuna waa jidkii nolosha,
<br/><span class="verse" id="24">24 </span>Inay kaa dhawraan naagta sharka ah, Iyo sasabashada carrabka naagta qalaad.
<br/><span class="verse" id="25">25 </span>Quruxdeeda qalbigaaga ha ka damcin, Oo yaanay indhaheeda daboolkooda kugu sasaban.
<br/><span class="verse" id="26">26 </span>Waayo, naag dhillo ah aawadeed waxaa nin la gaadhsiiyaa go' kibis ah, Oo dhilladuna waxay ugaadhsataa nafta qaaligaa.
<br/><span class="verse" id="27">27 </span>Miyuu nin laabta dab ku qaadi karaa, Iyadoo aan dharkiisu guban?
<br/><span class="verse" id="28">28 </span>Miyuu mid dhuxul kulul ku kor socon karaa, Iyadoo aan cagihiisu guban?
<br/><span class="verse" id="29">29 </span>Haddaba sidaas oo kaluu noqdaa kii naagta deriskiisa u tagaa, Oo ku alla kii iyada taabtaaba ma taqsiir la'aan doono.
<br/><span class="verse" id="30">30 </span>Dadku tuug ma quudhsadaan hadduu wax xado Inuu naftiisa dhergiyo markuu gaajoodo,
<br/><span class="verse" id="31">31 </span>Laakiinse haddii isaga la qabto waa inuu toddoba jibbaar u magdhabaa, Waa inuu ku bixiyaa waxa gurigiisa yaal oo dhan.
<br/><span class="verse" id="32">32 </span>Kii naag ka sinaystaa wuu caqli daranyahay, Oo kii sidaas yeelaa naftiisuu halligaa.
<br/><span class="verse" id="33">33 </span>Oo wuxuu heli doonaa dhaawacyo iyo sharafdarro; Oo ceebtiisana lama tirtiri doono innaba.
<br/><span class="verse" id="34">34 </span>Waayo, hinaaso waa nin cadhadiis. Maalinta aarsashadana isagu ma tudhi doono.
<br/><span class="verse" id="35">35 </span>Isagu innaba mag kaa qaadan maayo, oo sinaba kuula heshiin maayo, In kastoo aad hadiyado badan siisid.
</p>

