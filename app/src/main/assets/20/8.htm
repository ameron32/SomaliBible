
<h3>Cutub 8 </h3>

<p><span class="verse" id="1"> 1</span> Haddaba xigmaddu sow ma dhawaaqin? Waxgarashaduna codkeedii sow kor uma qaadin?
<br/><span class="verse" id="2">2 </span>Waxay taagan tahay meelaha sarreeya Oo jidka agtiisa ah, meesha waddooyinku ku kulmaan.
<br/><span class="verse" id="3">3 </span>Oo waxay ka qaylisaa irdaha agtooda, Meesha magaalada laga soo galo, Iyo meesha albaabbada laga soo galoba.
<br/><span class="verse" id="4">4 </span>Nimanyahow, idinkaan idiin dhawaaqayaa, Oo codkayguna wuxuu u yeedhayaa binu-aadmiga.
<br/><span class="verse" id="5">5 </span>Garaadlaawayaashow, miyir lahaada, Nacasyadoy, waxgarasho qalbiga ku haysta.
<br/><span class="verse" id="6">6 </span>I maqla, waayo, waxaan ku hadlayaa waxyaalo wanaagsan, Oo waxaan bushimaha u kala qaadayaa waxyaalo qumman.
<br/><span class="verse" id="7">7 </span>Maxaa yeelay, afkaygu run buu ku hadlayaa; Oo bushimahayguna shar bay karhaan.
<br/><span class="verse" id="8">8 </span>Erayada afkayga oo dhammi waa xaq, Oo innaba wax qalloocan ama maroorsan lagama helo.
<br/><span class="verse" id="9">9 </span>Iyagu dhammaantood waa u cad yihiin kii wax garanaya, Oo waana u qumman yihiin kuwa aqoonta hela.
<br/><span class="verse" id="10">10 </span>Edbintayda qaata, lacagse ha qaadanina, Oo aqoontana ka hor doorta dahabka saafiga ah.
<br/><span class="verse" id="11">11 </span>Waayo, xigmaddu waa ka sii wanaagsan tahay luulka, Oo wax alla waxa la damci karo oo dhanna iyada lalama simi karo.
<br/><span class="verse" id="12">12 </span>Anigoo xigmad ahu, waxaan la fadhiyaa miyir, Oo waxaan helaa aqoon iyo digtoonaan.
<br/><span class="verse" id="13">13 </span>Rabbiga ka cabsashadiisu waa in sharka la naco. Kibirka, iyo madaxweynaanta, iyo jidka sharka, Iyo afka qalloocan ayaan anigu necbahay.
<br/><span class="verse" id="14">14 </span>Talo iyo xigmad anigaa iska leh, Oo waxaan ahay waxgarasho, xoogna waan leeyahay.
<br/><span class="verse" id="15">15 </span>Boqorradu gacantayday wax ku xukumaan, Oo amiirraduna amarkaygay garta ku gooyaan.
<br/><span class="verse" id="16">16 </span>Taliyayaasha iyo saraakiisha iyo weliba xaakinnada dunida oo dhammuna Anigay wax iigu taliyaan.
<br/><span class="verse" id="17">17 </span>Anigu kuwa i jecel waan jeclahay, Oo kuwa aad iyo aad ii doonaana way i heli doonaan.
<br/><span class="verse" id="18">18 </span>Anigaa iska leh taajirnimo iyo sharaf. Iyo weliba maal raagaya iyo xaqnimoba.
<br/><span class="verse" id="19">19 </span>Midhahaygu way ka sii wanaagsan yihiin dahab, haah, oo xataa dahab aad u wanaagsan way ka sii wanaagsan yihiin, Oo waxa ii kordhaana way ka sii wanaagsan yihiin lacag la doortay.
<br/><span class="verse" id="20">20 </span>Anigu waxaan ku socdaa jidka xaqnimada, Iyo waddooyinka garta dhexdooda,
<br/><span class="verse" id="21">21 </span>Si aan kuwa i jecel uga dhigo inay maal dhaxlaan, Oo aan khasnadahooda ugu buuxiyo.
<br/><span class="verse" id="22">22 </span>Rabbigu wuxuu i lahaan jiray bilowgii jidkiisa Iyo shuqulladiisii hore ka hor.
<br/><span class="verse" id="23">23 </span>Aniga aakhirada hore waa lay taagay, waxaan jiray bilowgii ugu horreeyey, Ama intaan dunidu jirin ka hor.
<br/><span class="verse" id="24">24 </span>Anigu waxaan dhashay intaan moolal jirin ka hor, Iyo intaanay jirin ilo biyo ka buuxaan.
<br/><span class="verse" id="25">25 </span>Intaan la qotomin buuraha Iyo kuraha ka hor ayaan anigu dhashay,
<br/><span class="verse" id="26">26 </span>Intaanuu isagu samayn dhulka iyo berrimmada, Amase ciiddii dunida ugu horraysay.
<br/><span class="verse" id="27">27 </span>Markuu samooyinka hagaajiyey anigu waan joogay, Markuu xariijinta ku wareejiyey moolka dushiisa,
<br/><span class="verse" id="28">28 </span>Markuu cirka sare taagay, Markii ilaha moolku xoog yeesheen,
<br/><span class="verse" id="29">29 </span>Markuu badda xad u yeelay Si aan biyuhu amarkiisa ugu xadgudbin, Markuu aasaaskii dhulka dhigay,
<br/><span class="verse" id="30">30 </span>Markaas anigu isagaan dhinac joogay, anigoo ah sidii hawlhoggaamiye, Oo anigu maalin kasta faraxiisaan ahaa, Oo mar kasta hortiisaan ku rayrayn jiray;
<br/><span class="verse" id="31">31 </span>Waxaan ku rayrayn jiray inta dhulkiisa la degay, Oo waxaan ku farxi jiray binu-aadmiga.
<br/><span class="verse" id="32">32 </span>Haddaba sidaas daraaddeed, wiilashoy, bal i maqla; Waayo, waxaa barakaysan kuwa jidadkayga xajiya.
<br/><span class="verse" id="33">33 </span>Edbinta dhegaysta, oo caqli yeesha, Oo ha diidina.
<br/><span class="verse" id="34">34 </span>Waxaa barakaysan ninka i maqla, Oo maalin kasta irdahayga igu dhawra, Oo albaabbadayda igu suga.
<br/><span class="verse" id="35">35 </span>Waayo, ku alla kii i helaa wuxuu helaa nolol, Oo Rabbiguna raalli buu ka ahaan doonaa.
<br/><span class="verse" id="36">36 </span>Laakiinse kii igu dembaabaa naftiisuu wax yeelaa, Kuwa aniga i neceb oo dhammu waxay jecel yihiin dhimasho.
</p>

