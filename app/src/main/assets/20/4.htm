
<h3>Cutub 4 </h3>

<p><span class="verse" id="1"> 1</span>Wiilashoy, aabbe edbintiisa maqla, Oo u jeesta inaad wax garataan.
<br/><span class="verse" id="2">2 </span>Waayo, anigu waxaan idin siiyaa tacliin wanaagsan, Haddaba cilmigayga ha ka tegina.
<br/><span class="verse" id="3">3 </span>Waayo, aniguba waxaan aabbahay u ahaa wiil, Oo mid yar oo bacbac ah oo madi ah ayaan u ahaa hooyaday.
<br/><span class="verse" id="4">4 </span>Isagu wax buu i baray, oo wuxuu igu yidhi, Qalbigaagu erayadayda ha xajisto; Amarradaydana dhawr, oo waad noolaan doontaa.
<br/><span class="verse" id="5">5 </span>Xigmadda doono, waxgarashadana doono; Hana illoobin, oo erayada afkaygana dib ha uga noqon.
<br/><span class="verse" id="6">6 </span>Xigmadda ha ka tegin, oo way ku nabad gelin doontaa. Jeclow, oo way ku dhawri doontaa.
<br/><span class="verse" id="7">7 </span>Xigmaddu wax walbay ugu horraysaa, sidaas daraaddeed xigmadda doono; Wax kastoo aad hesho weliba waxgarasho doono.
<br/><span class="verse" id="8">8 </span>Iyada sarraysii, oo iyana way ku dallicin doontaa; Oo sharaf bay kuu yeeli doontaa markaad iyada isku duubtid.
<br/><span class="verse" id="9">9 </span>Iyadu waxay madaxaaga siin doontaa wax sharraxsan, Oo waxayna kuu yeeli doontaa taaj quruxsan.
<br/><span class="verse" id="10">10 </span>Wiilkaygiiyow, maqal oo hadalladayda aqbal. Oo sannadaha cimrigaaguna way badnaan doonaan.
<br/><span class="verse" id="11">11 </span>Anigu waxaan ku baray jidkii xigmadda; Oo waxaan kugu hoggaamiyey waddooyinkii qummanaanta.
<br/><span class="verse" id="12">12 </span>Markii aad socotid tallaabooyinkaagu cidhiidhi ma noqon doonaan, Oo haddaad oroddidna ma turunturoon doontid.
<br/><span class="verse" id="13">13 </span>Edbinta xajiso, oo ha iska sii deyn; Hayso, waayo, iyadu waa noloshaada,
<br/><span class="verse" id="14">14 </span>Waddada kuwa sharka leh ha gelin, Oo jidka xumaanfalayaashana ha qaadin.
<br/><span class="verse" id="15">15 </span>Ka leexo, hana marin, Ka noqo oo hareer ka mar.
<br/><span class="verse" id="16">16 </span>Waayo, iyagu ma seexdaan haddaanay xumaan falin, Oo hurdadoodana waa laga qaadaa iyagoo cid kufiya mooyaane.
<br/><span class="verse" id="17">17 </span>Waayo, iyagu waxay cunaan kibistii sharnimada, Oo waxay cabbaan khamrigii dulmiga.
<br/><span class="verse" id="18">18 </span>Laakiinse waddada kuwa xaqa ahu waa sida iftiinka waaberiga oo kale, Kaas oo hadba soo kordha ilaa uu noqdo maalin cad.
<br/><span class="verse" id="19">19 </span>Jidka kuwa sharka lahuna waa sida gudcurka oo kale. Oo iyagu garan maayaan waxay ku turunturoodaan.
<br/><span class="verse" id="20">20 </span>Wiilkaygiiyow, erayadayda dhegayso, Oo hadalladaydana dhegta u dhig.
<br/><span class="verse" id="21">21 </span>Indhahaaga hortooda yaanay ka fogaan, Oo qalbigaaga dhexdiisa ku hayso,
<br/><span class="verse" id="22">22 </span>Waayo, iyagu waa u nolol kuwa hela, Oo jidhkooda oo dhanna waa u caafimaad.
<br/><span class="verse" id="23">23 </span>Digtoonaan qalbigaaga u dhawr, Waayo, isagay noloshu ka soo baxdaaye.
<br/><span class="verse" id="24">24 </span>Af qalloocan iska saar, Oo bushimo maroorsanna iska fogee.
<br/><span class="verse" id="25">25 </span>Indhahaagu qummaati wax ha u fiiriyeen, Oo indhahaaga daboolkooduna si toosan hortaada ha u eegeen.
<br/><span class="verse" id="26">26 </span>Waddada cagahaaga aad ugu fiirso, Oo jidadkaaga oo dhammuna ha toosnaadeen.
<br/><span class="verse" id="27">27 </span>Xagga midigta iyo xagga bidixda toona ha u leexan, Oo cagtaadana xumaanta ka fogee.
</p>

