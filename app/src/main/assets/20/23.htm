
<h3>Cutub 23 </h3>

<p><span class="verse" id="1"> 1</span>Markaad u fadhiisatid inaad taliye wax la cuntid, Aad uga fiirso waxa hortaada yaal,
<br/><span class="verse" id="2">2 </span>Oo mindi cunaha iska saar Haddaad tahay nin hunguri weyn.
<br/><span class="verse" id="3">3 </span>Cuntadiisa macaan ha damcin, Waayo, waa cunto khiyaaneed.
<br/><span class="verse" id="4">4 </span>Ha isku daalin si aad taajir ku noqotid. Oo xigmaddaadana ka joogso.
<br/><span class="verse" id="5">5 </span>Ma waxaad indhaha ku dayaysaa wax aan jirin? Waayo, hubaal maalku wuxuu yeeshaa baalal, Sida gorgor samada u duula oo kale.
<br/><span class="verse" id="6">6 </span>Kan isha sharka leh kibistiisa ha cunin, Cuntadiisa macaanna ha damcin,
<br/><span class="verse" id="7">7 </span>Waayo, isagu waxaa weeye siduu qalbiga kaga fikiro; Wuxuu kugu leeyahay, Cun oo cab, Laakiinse qalbigiisu kulama jiro.
<br/><span class="verse" id="8">8 </span>Wixii aad cuntay waad soo mantagi doontaa, Oo erayadaadii macaanaana way kaa lumi doonaan.
<br/><span class="verse" id="9">9 </span>Nacas waxba ha kula hadlin, Waayo, isagu xigmadda hadalkaaga wuu quudhsan doonaa.
<br/><span class="verse" id="10">10 </span>Soohdintii hore ha durkin, Beeraha agoommadana ha dhex gelin,
<br/><span class="verse" id="11">11 </span>Waayo, bixiyahoodu waa xoog badan yahay; Oo isaga ayaa dacwadooda kugu qaadi doona.
<br/><span class="verse" id="12">12 </span>Qalbigaaga edbinta u jeedi, Oo dhegahana erayada aqoonta.
<br/><span class="verse" id="13">13 </span>Ilmaha edbin ha u diidin, Waayo, haddaad isaga ul ku garaacdid, ma dhiman doono.
<br/><span class="verse" id="14">14 </span>Ul baad isaga ku garaaci doontaa, Oo naftiisaad She'ool ka samatabbixin doontaa.
<br/><span class="verse" id="15">15 </span>Wiilkaygiiyow, haddii qalbigaagu caqli leeyahay, Qalbigayguna wuu farxi doonaa.
<br/><span class="verse" id="16">16 </span>Haah, oo xataa uurkaygu wuu rayrayn doonaa, Markay bushimahaagu wax qumman ku hadlaan.
<br/><span class="verse" id="17">17 </span>Qalbigaagu yaanu dembilayaal ka hinaasin, Laakiinse maalinta oo dhan Rabbiga ka cabso.
<br/><span class="verse" id="18">18 </span>Waayo, hubaal waxaa jira abaalgud, Oo rajadaaduna kaama go'i doonto.
<br/><span class="verse" id="19">19 </span>Wiilkaygiiyow, i maqal, oo caqli yeelo, Oo qalbigaagana jidka ku toosi.
<br/><span class="verse" id="20">20 </span>Ha dhex joogin khamriyacabyada Iyo kuwa hunguriweynaanta hilibka u cuna,
<br/><span class="verse" id="21">21 </span>Waayo, kii sakhraan ah iyo kii hunguri weynuba way caydhoobi doonaan, Oo lulona nin calal bay u xidhi doontaa.
<br/><span class="verse" id="22">22 </span>Dhegayso aabbahaagii ku dhalay, Oo hooyadaana ha quudhsan markay gabowdo.
<br/><span class="verse" id="23">23 </span>Runta soo iibso, oo ha sii iibin, Oo weliba waxaad ku sii darsataa xigmadda iyo edbinta iyo waxgarashada.
<br/><span class="verse" id="24">24 </span>Kii xaq ah aabbihiis aad buu u farxi doonaa, Oo kii ilmo caqli leh dhalaana farxad buu ka heli doonaa.
<br/><span class="verse" id="25">25 </span>Aabbahaa iyo hooyadaaba ha farxeen, Oo tii ku dhashayna ha rayrayso.
<br/><span class="verse" id="26">26 </span>Wiilkaygiiyow, qalbigaaga i sii, Oo indhahaaguna jidadkayga ha dhawreen.
<br/><span class="verse" id="27">27 </span>Waayo, dhillo waa booraan dheer, Oo naag qalaadna waa god cidhiidhi ah.
<br/><span class="verse" id="28">28 </span>Sida tuug oo kale ayay u gabbataa, Oo waxay dadka ku dhex badisaa khaayinnada.
<br/><span class="verse" id="29">29 </span>Bal yaa hoog leh? Oo yaa caloolxumo leh? Oo yaa murammo leh? Oo yaa calaacal badan leh? Oo yaa u dhaawacan sababla'aan? Oo yaa indho casaan ah leh?
<br/><span class="verse" id="30">30 </span>Waa kuwa wakhti dheer ku raaga khamriga, Waana kuwa u taga inay doondoontaan khamri laysku daray.
<br/><span class="verse" id="31">31 </span>Ha fiirin khamrigu markuu casaado, Markuu koobka ka dhex dhalaalo, Iyo markuu si wanaagsan u shubmayoba.
<br/><span class="verse" id="32">32 </span>Ugu dambaysta wuxuu wax u qaniinaa sida abeesada, Oo sida jilbiskana wax buu u qaniinaa.
<br/><span class="verse" id="33">33 </span>Indhahaagu waxay arki doonaan naago qalaad, Oo qalbigaaguna wuxuu ku hadli doonaa waxyaalo qalloocan.
<br/><span class="verse" id="34">34 </span>Oo waxaad ahaan doontaa sida kan badda dhexdeeda jiifsada, Ama sida ka dakhalka dhaladiisa sare seexda.
<br/><span class="verse" id="35">35 </span>Waxaad odhan doontaa, Wax bay igu dhufteen, laakiin waxba ima yeelin. Way i garaaceen, iskamana aanan garan; Bal goormaan toosi doonaa? Weli mar kalaan doonan doonaa.
</p>

