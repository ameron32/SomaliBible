
<h3>Cutub 29 </h3>

<p><span class="verse" id="1"> 1</span>Kii inta wax badan la canaanto ka madax adkaadaa, Dhaqso buu u jabi doonaa, dawona ma leh.
<br/><span class="verse" id="2">2 </span>Markii kuwa xaqa ahu amarka haystaan, dadku wuu reyreeyaa, Laakiinse markii kuwa sharka lahu xukunka wataan, dadku wuu taahaa.
<br/><span class="verse" id="3">3 </span>Kii xigmad jecelu aabbihiisuu ka farxiyaa, Laakiinse kii dhillooyin raacaa maalkiisuu khasaariyaa.
<br/><span class="verse" id="4">4 </span>Boqorku gar buu dalka ku dhisaa, Laakiinse kii laaluush jecelu wuu dumiyaa.
<br/><span class="verse" id="5">5 </span>Ninkii deriskiisa faaniyaa Shabag dabin ah ayuu cagihiisa hor dhigaa.
<br/><span class="verse" id="6">6 </span>Ninkii shar ah xadgudubkiisa waxaa ku jira dabin, Laakiinse kii xaq ahu waa iska heesaa oo reyreeyaa.
<br/><span class="verse" id="7">7 </span>Kii xaq ahu wuxuu ka war hayaa dacwadda masaakiinta, Laakiinse kii shar ahu ma yaqaan aqoontaas.
<br/><span class="verse" id="8">8 </span>Kuwa wax quudhsadaa magaalay dab qabadsiiyaan, Laakiinse kuwa caqliga lahu cadhay qabowjiyaan.
<br/><span class="verse" id="9">9 </span>Haddii nin caqli leh nin nacas ah la doodo, Nasasho ma jirto hadduu cadhoodo iyo hadduu qosloba.
<br/><span class="verse" id="10">10 </span>Dhiigyocabyadu kii kaamil ah way neceb yihiin, Laakiinse kuwa qumman waxay doondoonaan inay naftiisa badbaadshaan.
<br/><span class="verse" id="11">11 </span>Nacasku cadhadiisa oo dhan buu soo saaraa, Laakiinse kii caqli lahu dib buu u ceshadaa, wuuna aamusnaadaa.
<br/><span class="verse" id="12">12 </span>Haddii taliye been dhegaysto, Midiidinyadiisa oo dhammu waa wada shar miidhan.
<br/><span class="verse" id="13">13 </span>Miskiinka iyo khaayinku way wada kulmaan, Oo labadoodaba Rabbigu indhahooduu iftiimiyaa.
<br/><span class="verse" id="14">14 </span>Boqorkii daacadnimo masaakiinta ugu xukuma, Carshigiisu wuu dhisnaan doonaa weligiisba.
<br/><span class="verse" id="15">15 </span>Usha iyo canaantu caqli bay keenaan, Laakiinse ilmihii layska daayaa ceeb buu hooyadiis u soo jiidaa.
<br/><span class="verse" id="16">16 </span>Markii kuwa sharka lahu bataan, xadgudub baa sii kordha, Laakiinse kuwa xaqa ah ayaa dhiciddooda arki doona.
<br/><span class="verse" id="17">17 </span>Wiilkaaga edbi, oo isna wuu ku nasin doonaa, Haah, naftaada wuu ka farxin doonaa.
<br/><span class="verse" id="18">18 </span>Markii aan muujinu jirin dadku waa halligmaa, Laakiinse kii sharciga dhawraa waa barakaysan yahay.
<br/><span class="verse" id="19">19 </span>Addoon hadal kuma edeb yeesho, Waayo, in kastoo uu garanayo ka jawaabi maayo.
<br/><span class="verse" id="20">20 </span>Ma aragtay nin hadalkiisa ku degdega? Kaas waxaa ka rajo roon nacas.
<br/><span class="verse" id="21">21 </span>Kii addoonkiisa si wanaagsan u soo koriya tan iyo yaraantiisa, Ugu dambaysta wiil buu u noqon doonaa.
<br/><span class="verse" id="22">22 </span>Ninkii xanaaq badanu muran buu kiciyaa. Ninkii cadho kululuna xadgudub buu badsadaa.
<br/><span class="verse" id="23">23 </span>Nin kibirkiisu hoos buu u dejin doonaa, Laakiinse kii is-hoosaysiiyaa sharaf buu heli doonaa.
<br/><span class="verse" id="24">24 </span>Ku alla kii tuug la shirkoobaa naftiisuu nacaa, Habaarkuu maqlaa, laakiinse waxba kama sheego.
<br/><span class="verse" id="25">25 </span>Dadka ka cabsashadiisu wax bay dabtaa, Laakiinse kii Rabbiga isku halleeyaa wuu nabad geli doonaa.
<br/><span class="verse" id="26">26 </span>Kuwo badan baa taliyaha raallinimo ka doona, Laakiinse dadka garsooriddiisu waxay ka timaadaa xagga Rabbiga.
<br/><span class="verse" id="27">27 </span>Ninkii xaqdaranu waa u karaahiyo kuwa xaqa ah, Oo kii jidka ku qummanuna waa u karaahiyo kii shar ah.
</p>

