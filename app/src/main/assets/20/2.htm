
<h3>Cutub 2 </h3>

<p><span class="verse" id="1"> 1</span>Wiilkaygiiyow, haddaad erayadayda aqbashid, Oo aad amarradayda qalbigaaga ku haysatid,
<br/><span class="verse" id="2">2 </span>Si aad dhegta xigmadda ugu dhigtid, Oo aad qalbigaagana waxgarashada ugu qabatid;
<br/><span class="verse" id="3">3 </span>Haddaad wax-kala-garashada ka daba qaylisid, Oo aad codkaaga waxgarashada kor ugu qaaddid;
<br/><span class="verse" id="4">4 </span>Haddaad iyada u raadisid sida lacagta oo kale, Oo aad u doondoontid sida maal qarsoon,
<br/><span class="verse" id="5">5 </span>Markaas waxaad garan doontaa Rabbiga ka cabsashadiisa, Oo waxaad heli doontaa aqoonta Ilaah.
<br/><span class="verse" id="6">6 </span>Waayo, Rabbigu isagaa bixiya xigmadda, Oo afkiisa waxaa ka soo baxa aqoonta iyo waxgarashada.
<br/><span class="verse" id="7">7 </span>Isagu kuwa xaqa ah xigmad buu u kaydiyaa, Oo kuwa daacadnimada u socdana waa u gaashaan.
<br/><span class="verse" id="8">8 </span>Isagu wuxuu dhawraa waddooyinka garta, Oo wuxuu xannaaneeyaa jidka quduusiintiisa.
<br/><span class="verse" id="9">9 </span>Markaasaad garan doontaa xaqnimada, iyo garta, Iyo caaddilnimada, iyo jid kasta oo wanaagsan.
<br/><span class="verse" id="10">10 </span>Waayo, waxaa qalbigaaga soo geli doonta xigmadda, Oo aqoontuna waxay ka farxin doontaa naftaada;
<br/><span class="verse" id="11">11 </span>Digtoonaanta baa ku xanaanayn doonta, Oo waxaa ku dhawri doonta waxgarashada,
<br/><span class="verse" id="12">12 </span>Si lagaaga samatabbixiyo jidka kan sharka ah, Iyo dadka waxyaalaha qalloocan ku hadla,
<br/><span class="verse" id="13">13 </span>Oo qummanaanta waddooyinkeeda ka taga, Si ay jidadka gudcurka ugu socdaan,
<br/><span class="verse" id="14">14 </span>Oo ay ku reyreeyaan inay xumaan falaan, Oo ay qalloocnaanta kan sharkaa ku farxaan;
<br/><span class="verse" id="15">15 </span>Oo jidadkoodu maroorsan yihiin, Oo waddooyinkooduna qalloocan yihiin,
<br/><span class="verse" id="16">16 </span>In lagaa samatabbixiyo naagta qalaad, Xataa naagta qalaad oo hadalladeeda kugu sasabata,
<br/><span class="verse" id="17">17 </span>Taasoo ka tagta horseedkii yaraanteeda, Oo illowda axdigii Ilaaheeda;
<br/><span class="verse" id="18">18 </span>Waayo, gurigeedu wuxuu ku foororaa dhimasho, Oo waddooyinkeeduna waxay ku dhaadhacaan kuwii dhintay.
<br/><span class="verse" id="19">19 </span>Kuwa iyada u gala midkoodna sooma noqdo, Oo waddooyinka noloshana ma ay helaan.
<br/><span class="verse" id="20">20 </span>Waa inaad ku socotid jidka dadka wanaagsan, Oo aad dhawrtid waddooyinka kuwa xaqa ah.
<br/><span class="verse" id="21">21 </span>Waayo, kuwa qummanu dhulkay fadhiyi doonaan, Oo kuwa kaamilka ahuna way sii joogi doonaan.
<br/><span class="verse" id="22">22 </span>Laakiinse kuwa sharkaa waa laga gooyn doonaa dhulka, Oo khaayinnadana waa laga rujin doonaa.
</p>

