
<h3>Cutub 30 </h3>

<p><span class="verse" id="1"> 1</span> Kuwanu waa erayadii Aaguur ina Yaaqeh, oo ahaa reer Masaa. Ninku wuxuu la hadlay Iitii'eel, iyo xataa Iitii'eel iyo Ukaal, oo ku yidhi,
<br/><span class="verse" id="2">2 </span>Hubaal anigu waan ka doqonnimo weynahay nin kastaba, Oo dad waxgarashadiisana ma lihi.
<br/><span class="verse" id="3">3 </span>Xigmad ma aan baran, Aqoonta Kan quduuska ahna ma aqaan.
<br/><span class="verse" id="4">4 </span>Yaa samada u baxay, oo ka soo degay? Yaa dabaysha gacmihiisa ku soo ururshay? Yaa biyaha dharkiisa ku guntay? Yaa dhulka darafyadiisa oo dhan dhisay? Magicii, wiilkiisana magicii, haddaad taqaan?
<br/><span class="verse" id="5">5 </span>Eray kasta oo Ilaah waa daahir; Oo isagu wuxuu gaashaan u yahay kuwa isaga aaminsan.
<br/><span class="verse" id="6">6 </span>Erayadiisa waxba ha ku darin, Waaba intaas oo uu ku canaantaa, oo lagu ogaadaa inaad beenaaleh tahay.
<br/><span class="verse" id="7">7 </span>Laba waxyaalood ayaan ku weyddiistay, Iyaga ha ii diidin intaanan dhiman.
<br/><span class="verse" id="8">8 </span>Wax aan waxtar lahayn iyo been iga fogee, Oo caydhnimo iyo taajirnimo midna ha i siin. Igu quudi cunto aanan ka maarmin,
<br/><span class="verse" id="9">9 </span>Waaba intaasoo intaan dhergo, aan adiga ku inkiraaye, oo aan idhaahdaa, Waa ayo Rabbigu? Amase waaba intaasoo aan miskiin noqdaa, oo intaan wax xado, Aan magaca Ilaahayga si been ah ugu hadal qaadaaye.
<br/><span class="verse" id="10">10 </span>Addoon sayidkiisa xan ha uga sheegin, Waaba intaas oo uu ku habaaraa, oo eed lagugu helaaye.
<br/><span class="verse" id="11">11 </span>Waxaa jira farcan aabbahood inkaara, Oo aan hooyadoodna u ducayn.
<br/><span class="verse" id="12">12 </span>Waxaa jira farcan isla daahirsan, Oo weliba aan nijaastoodii ka maydhmin.
<br/><span class="verse" id="13">13 </span>Waxaa jira farcan indhahoodu aad u sarreeyaan! Oo daboolka indhahoodana kor bay u qaadaan.
<br/><span class="verse" id="14">14 </span>Waxaa jira farcan ilkahoodu sida seefo oo kale yihiin, oo gowsahooduna sida mindiyo oo kale yihiin, Si ay masaakiinta dhulka uga baabbi'iyaan, oo ay kuwa baahanna dadka dhexdiisa uga dhammeeyaan.
<br/><span class="verse" id="15">15 </span>Culaacushu waxay leedahay laba gabdhood, oo leh, Na sii, Na sii. Waxaa jira saddex waxyaalood oo aan weligood dhergin, Haah, oo afar aan odhan, Bes, nagu filan;
<br/><span class="verse" id="16">16 </span>Waxaana weeye qabriga, iyo maxalka aan wax dhalayn, Iyo dhulka aan biyo ka dhergayn, Iyo dabka aan odhan, Bes, igu filan.
<br/><span class="verse" id="17">17 </span>Isha aabbaheed ku majaajiloota, Oo quudhsata inay hooyadeed addeecdo, Waxaa la soo bixi doona tukayaasha dooxada, Oo waxaa cuni doona gorgorrada.
<br/><span class="verse" id="18">18 </span>Waxaa jira saddex waxyaalood oo anigu aan aad ula yaabo, Haah, afar baan garan waayay,
<br/><span class="verse" id="19">19 </span>Oo iyana waxaa weeye siduu gorgor hawada u duulo, Siduu masna dhagax ugu socdo, Siday doonnina badda u maaxdo, Iyo siduu nin gabadh ula macaamiloodo.
<br/><span class="verse" id="20">20 </span>Sidaas oo kale waxaa ah naag dhillo ah sideeda, Taasoo intay wax cunto afka tirtirta, Oo haddana tidhaahda, Anigu waxba xumaan ma aan samayn.
<br/><span class="verse" id="21">21 </span>Saddex waxyaalood ayaa dhulku la gariiraa, Oo afar baanu qaadan karin,
<br/><span class="verse" id="22">22 </span>Waxaana weeye addoon markuu boqor noqdo, Iyo nacas markuu cunto ka dhergo,
<br/><span class="verse" id="23">23 </span>Iyo naag la nacay markay guursato, Iyo gabadh addoon ahu markay sayidaddeedii meesheeda gasho.
<br/><span class="verse" id="24">24 </span>Waxaa jira afar waxyaalood oo dhulka ku yaryar, Laakiinse aad iyo aad u caqli badan.
<br/><span class="verse" id="25">25 </span>Qudhaanjadu waa sida dad aan xoog badnayn, Laakiinse waxay cuntadooda soo diyaarsadaan guga.
<br/><span class="verse" id="26">26 </span>Walooyinku waa qoon taagdaran, Oo haddana waxay guryahooda ka samaystaan dhagaxyada dhexdooda;
<br/><span class="verse" id="27">27 </span>Ayaxu boqor ma leh, Weliba dhammaantood guuto guuto ayay u socdaan.
<br/><span class="verse" id="28">28 </span>Qorratadu waa wax gacanta lagu qaban karo, Weliba waxay joogtaa guryaha boqorrada.
<br/><span class="verse" id="29">29 </span>Waxaa jira saddex waxyaalood oo si fiican u socda, Haah, oo afar waa socod wanaagsan yihiin.
<br/><span class="verse" id="30">30 </span>Aar libaax oo ah kan xayawaanka ugu xoogga badan, Oo aan weliba midna dib uga noqon,
<br/><span class="verse" id="31">31 </span>Diiqa xarragoonaya, iyo orgiga; Iyo boqorka aanay dadku gees ka ahayn.
<br/><span class="verse" id="32">32 </span>Haddaad nacasnimo samaysay adoo isa sarraysiinaya, Ama aad wax shar ah ka fikirtay, Gacanta afka saar.
<br/><span class="verse" id="33">33 </span>Waayo, caanihii la lulaa subag bay soo saaraan, Sankii la maroojiyaana dhiig buu keenaa, Sidaas oo kalena cadhadii la qasbaa dirir bay keentaa.
</p>

