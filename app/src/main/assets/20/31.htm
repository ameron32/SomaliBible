
<h3>Cutub 31 </h3>

<p><span class="verse" id="1"> 1</span>Kuwanu waa erayadii Lemuu'eel oo ahaa boqorkii Masaa ay hooyadiis bartay isaga.
<br/><span class="verse" id="2">2 </span>Waa maxay, wiilkaygiiyow? Waa maxay, wiilkii uurkaygow? Waa maxay, wiilkii nidarradaydow?
<br/><span class="verse" id="3">3 </span>Xooggaaga naago ha siinin, Dawyadaadana ha siinin kuwa boqorrada dumiya.
<br/><span class="verse" id="4">4 </span>Lemuu'eelow, uma eka boqorrada, uma eka boqorradu inay khamri cabbaan, Oo amiirradana uma eka inay waxa lagu sakhraamo damcaan,
<br/><span class="verse" id="5">5 </span>Waaba intaasoo ay cabbaan, oo ay sharciga illoobaan, Oo ay kuwa dhibaataysan midkood gartiisa qalloociyaan.
<br/><span class="verse" id="6">6 </span>Waxa lagu sakhraamo siiya ka dhimashada ku dhow, Oo khamrigana waxaad siisaan kuwa naftoodu la qadhaadhaatay.
<br/><span class="verse" id="7">7 </span>Ha cabbo, oo caydhnimadiisa ha illoobo, Oo dhibaatadiisana yaanu mar dambe soo xusuusan innaba.
<br/><span class="verse" id="8">8 </span>Afka u fur carrablaawaha aawadiis, Si aad kuwa baabba'aya oo dhan u xaq mariso.
<br/><span class="verse" id="9">9 </span>Afka fur, oo si xaq ah u garsoor, Oo miskiinka iyo saboolka baahanba gartooda u qaad.
<br/><span class="verse" id="10">10 </span>Bal yaa heli kara naag wanaagsan? Waayo, qiimaheedu waa ka sii badan yahay xataa luul.
<br/><span class="verse" id="11">11 </span>Waayo, qalbiga ninkeedu iyaduu isku halleeyaa, Oo isagu innaba uma baahnaan doono wax booli ah.
<br/><span class="verse" id="12">12 </span>Cimrigeeda oo dhan isaga wanaag bay u samayn doontaa, Oo innaba xumaan kuma samayn doonto.
<br/><span class="verse" id="13">13 </span>Waxay doondoontaa dhogor idaad iyo geed linen la yidhaahdo. Oo iyadoo raalli ku ah ayay gacmaheeda ku shaqaysaa.
<br/><span class="verse" id="14">14 </span>Iyadu waa sida doonniyaha baayacmushtariga, Oo cuntadeeda waxay ka keentaa meel fog.
<br/><span class="verse" id="15">15 </span>Waxay kacdaa iyadoo weli ay habeennimo tahay, Oo dadka reerkeeda ayay cunto siisaa, Oo gabdhaheedana hawshooday siisaa,
<br/><span class="verse" id="16">16 </span>Iyadu waxay ka fikirtaa beer, wayna soo iibsataa, Oo midhaha gacmaheeda ayay beercanab ku beerataa.
<br/><span class="verse" id="17">17 </span>Waxay dhexda ku xidhataa xoog, Oo gacmaheedana way xoogaysaa.
<br/><span class="verse" id="18">18 </span>Waxay eegtaa in baayacmushtarigeedu wanaagsan yahay; Laambaddeeduna habeenkii ma bakhtido.
<br/><span class="verse" id="19">19 </span>Waxay gacmaheeda ku fidisaa dunmiiqa, Oo sacabbadeeduna waxay qabtaan usha wareegta.
<br/><span class="verse" id="20">20 </span>Waxay sacabkeeda u furtaa miskiinka, Oo gacmaheedana waxay u fidisaa saboolka baahan.
<br/><span class="verse" id="21">21 </span>Dadka reerkeeda ugama cabsato dhaxanta barafka cad, Waayo, xaaskeeda oo dhammu waxay wada qabaan dhar labanlaab ah.
<br/><span class="verse" id="22">22 </span>Waxay samaysataa durraaxado daabac leh, Oo dharkeeduna waxaa weeye dhar aad u wanaagsan oo guduudan.
<br/><span class="verse" id="23">23 </span>Ninkeedana waxaa laga yaqaan irdaha magaalada, Markuu dhex fadhiisto waayeellada waddanka.
<br/><span class="verse" id="24">24 </span>Waxay samaysaa dhar wanaagsan, wayna iibisaa, Oo baayacmushtarigana waxay ka iibisaa boqorro dhexda lagu xidho.
<br/><span class="verse" id="25">25 </span>Xoog iyo sharaf ayaa iyada dhar u ah; Oo wakhtiga soo socda way ku qososhaa.
<br/><span class="verse" id="26">26 </span>Afkeeda waxay u kala qaaddaa xigmad; Oo carrabkeedana waxaa saaran sharciga raxmadda.
<br/><span class="verse" id="27">27 </span>Waxay aad u xannaanaysaa reerkeeda, Oo kibista caajisnimadana ma cunto.
<br/><span class="verse" id="28">28 </span>Carruurteedu way kacaan oo waxay ugu yeedhaan tan barakaysan, Oo weliba ninkeeduna wuu ammaanaa, isagoo leh;
<br/><span class="verse" id="29">29 </span>Dumar badan baa wanaag sameeyey, Laakiinse adigu waad ka sii wanaagsan tahay dhammaantood.
<br/><span class="verse" id="30">30 </span>Suuradwacnaantu waa khiyaano miidhan, oo quruxduna waa ceeryaamo oo kale, Laakiinse naagtii Rabbiga ka cabsata waa la ammaani doonaa.
<br/><span class="verse" id="31">31 </span>Midhihii gacmaheeda wax ka siiya, Oo shuqulladeeduna iyada ha ku ammaaneen irdaha magaalada.
</p>

