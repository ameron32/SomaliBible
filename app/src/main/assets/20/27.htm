
<h3>Cutub 27 </h3>

<p><span class="verse" id="1"> 1</span> Berrito ha ku faanin, Waayo, ma ogid waxay maalinu keeni doonto.
<br/><span class="verse" id="2">2 </span>Mid kale ha ku faaniyo oo yaanu afkaagu ku faanin, Shisheeye ha ku ammaano, oo yaanay bushimahaagu ku ammaanin.
<br/><span class="verse" id="3">3 </span>Dhagax waa culus yahay, oo cammuuduna way miisaan weyn tahay, Laakiinse waxaa labadoodaba ka sii culus nacas cadhadiis.
<br/><span class="verse" id="4">4 </span>Cadho waa naxariisdarro, xanaaqna waa daad, Laakiinse bal yaa hinaaso is-hor taagi kara?
<br/><span class="verse" id="5">5 </span>Canaantii bayaan ahu Waa ka wanaagsan tahay jacaylkii qarsoon.
<br/><span class="verse" id="6">6 </span>Saaxiib nabrihiisu waa daacadnimo, Laakiinse cadow dhunkashooyinkiisu waa khiyaano miidhan.
<br/><span class="verse" id="7">7 </span>Naftii dheregsanu xataa awlallada malabka waa ka yaqyaqsataa, Laakiinse naftii gaajaysan wax kasta oo qadhaadhuba way u macaan yihiin.
<br/><span class="verse" id="8">8 </span>Ninkii hoygiisa ka warwareegaa Waa sida shimbir buulkeeda ka warwareegta oo kale.
<br/><span class="verse" id="9">9 </span>Saliidda iyo cadarku qalbigay ka farxiyaan, Sidaas oo kalena waxaa nin ka farxiya macaanka saaxiibkiis oo ka yimaada talada qalbiga.
<br/><span class="verse" id="10">10 </span>Ha ka tegin saaxiibkaa iyo aabbahaa saaxiibkiis toona, Oo maalintii masiibadaadana guriga walaalkaa ha tegin, Deris kuu dhowu waa ka wanaagsan yahay walaal kaa fog.
<br/><span class="verse" id="11">11 </span>Wiilkaygiiyow, caqli yeelo, oo qalbigayga ka farxi, Si aan ugu jawaabo kii i caayaba.
<br/><span class="verse" id="12">12 </span>Ninkii miyir lahu sharkuu arkaa, wuuna dhuuntaa, Laakiinse garaadlaawayaashu way iska sii maraan, oo waana la taqsiiraa.
<br/><span class="verse" id="13">13 </span>Kii qof qalaad dammiinta dharkiisa ka qaad, Oo kii naag qalaad dammiintana isaga rahmad ahaan u hay.
<br/><span class="verse" id="14">14 </span>Kii intuu aroor hore kaco saaxiibkiis cod dheer ugu duceeya, Waxaa loo qaadan doonaa habaar.
<br/><span class="verse" id="15">15 </span>Maalin roobaabeed dhibicyadeeda aan kala go'in Iyo naag muran badanu waa isku mid.
<br/><span class="verse" id="16">16 </span>Ku alla kii iyada celiyaa, dabayshuu celiyaa. Gacantiisa midigna saliid bay qabataa.
<br/><span class="verse" id="17">17 </span>Bir baa bir afaysa, Oo sidaas oo kale nin baa saaxiibkiis afeeya.
<br/><span class="verse" id="18">18 </span>Ku alla kii berde xannaanaystaa midhihiisuu cuni doonaa. Oo kii sayidkiisa dhawrana waa la murwayn doonaa.
<br/><span class="verse" id="19">19 </span>Sida fool biyaha dhexdooda fool uga muuqdo, Ayaa nin qalbigiisu nin kale ugu muuqdaa.
<br/><span class="verse" id="20">20 </span>She'ool iyo halligaadu weligood ma dhergaan, Dadka indhihiisu weligood ma dhergaan.
<br/><span class="verse" id="21">21 </span>Weelka lacagta lagu safeeyo lacagtaa iska leh, oo foornadana dahabkaa iska leh, Sidaas oo kalena nin waxaa lagu tijaabiyaa ammaantiisa.
<br/><span class="verse" id="22">22 </span>In kastoo aad nacas tib iyo mooye hadhuudh kula tuntid, Weliba nacasnimadiisu ka tegi mayso isaga.
<br/><span class="verse" id="23">23 </span>Aad ugu dadaal inaad ogaatid xaalka adhigaaga, Oo lo'daadana si wanaagsan u ilaali.
<br/><span class="verse" id="24">24 </span>Waayo, maalku weligiis siima raago, Taajkuna ab ka ab miyuu waaraa?
<br/><span class="verse" id="25">25 </span>Cawska qallalan markii la gooyo mid cagaar ah oo jilicsan baa soo muuqda, Oo dhalatada buurahana waa la soo urursadaa.
<br/><span class="verse" id="26">26 </span>Baraarku waa kuu dhar, Oo adhiguna waa kuu qiimihii beerta.
<br/><span class="verse" id="27">27 </span>Waxaa jiri doona caano riyaad oo cunto ugu filan adiga iyo reerkaagaba, Iyo weliba masruufka gabdhaha kuu shaqeeya.
</p>

