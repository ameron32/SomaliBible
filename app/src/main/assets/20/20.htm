
<h3>Cutub 20 </h3>

<p><span class="verse" id="1"> 1</span>Khamri waa dadquudhsade, waxa lagu sakhraamona waa qaylokiciye, Oo ku alla kii ku qaldamaana caqli ma laha.
<br/><span class="verse" id="2">2 </span>Boqorka cabsigeliddiisu waa sida libaaxa cidiisa, Oo ku alla kii ka xanaajiyaa, naftiisuu ku dembaabaa.
<br/><span class="verse" id="3">3 </span>Nin inuu dirir ka joogsado waa u sharaf, Laakiinse nacas waluba wuu ilaaqtamaa.
<br/><span class="verse" id="4">4 </span>Kii caajis ahu qabowga aawadiis beer ma jeexo, Oo sidaas daraaddeed wakhtiga beergooyska wuu baryootami doonaa, oo waxba ma heli doono.
<br/><span class="verse" id="5">5 </span>Talada dadka qalbigiisa ku jirtaa waa sida biyo gun dheer, Laakiinse ninkii garasho leh ayaa ka soo dhaansan doona.
<br/><span class="verse" id="6">6 </span>Dadka intooda badanu waxay naadiyaan raxmaddooda, Laakiinse nin aamin ah bal yaa heli kara?
<br/><span class="verse" id="7">7 </span>Ninka xaqa ah oo daacadnimadiisa ku socda, Carruurtiisu way barakaysnaadaan isaga dabadiis.
<br/><span class="verse" id="8">8 </span>Boqorkii carshiga garsooridda ku fadhiyaa Indhihiisuu sharka oo dhan ku kala firdhiyaa.
<br/><span class="verse" id="9">9 </span>Bal yaa odhan kara, Qalbigayga waan nadiifiyey, Oo dembigayga waan ka daahirsanahay?
<br/><span class="verse" id="10">10 </span>Miisaanno kala cayn ah iyo qiyaaso kala cayn ah, Labaduba Rabbiga waa u karaahiyo.
<br/><span class="verse" id="11">11 </span>Xataa ilmo yar waxaa lagu yaqaan falimihiisa, Inuu shuqulkiisu daahir yahay iyo inuu hagaagsan yahayba.
<br/><span class="verse" id="12">12 </span>Dhegta wax maqasha iyo isha wax aragtaba, Labadaba Rabbigaa sameeyey.
<br/><span class="verse" id="13">13 </span>Hurdo ha jeclaan, waaba intaas oo aad caydhowdaaye. Indhaha kala qaad, oo cuntaad ka dhergi doontaa.
<br/><span class="verse" id="14">14 </span>Kan wax iibsadaa wuxuu yidhaahdaa, Waa xun yahay, waa xun yahay, Laakiinse markuu tago ayuu faanaa.
<br/><span class="verse" id="15">15 </span>Waxaa jira dahab iyo luul badan, Laakiinse bushimihii aqoon lahu waa jawharad qaali ah.
<br/><span class="verse" id="16">16 </span>Kii qof qalaad dammiinta dharkiisa ka qaad, Oo markuu shisheeyayaal dammiinto, isaga rahmad ahaan u hay.
<br/><span class="verse" id="17">17 </span>Cuntadii khiyaano lagu helaa dadka way u macaan tahay, Laakiinse dabadeed afkiisa waxaa ka buuxsami doona quruurux.
<br/><span class="verse" id="18">18 </span>Qasdi kasta waxaa lagu taagaa talo, Oo waano wanaagsan ku dagaallan.
<br/><span class="verse" id="19">19 </span>Kii sida mid xan badan u warwareegaa wuxuu daaha ka qaadaa waxyaalo qarsoon, Haddaba sidaas daraaddeed kii bushimihiisa kala qaada ha ku darsamin.
<br/><span class="verse" id="20">20 </span>Kii aabbihiis ama hooyadiis caaya, Laambaddiisa waxaa lagu bakhtiin doonaa gudcur dam ah.
<br/><span class="verse" id="21">21 </span>Dhaxalkii markii hore degdeg lagu helay, Ugu dambaysta ma barakoobi doono.
<br/><span class="verse" id="22">22 </span>Ha odhan, Shar baan ka abaalgudayaa. Rabbiga sug, oo isna wuu ku badbaadin doonaa.
<br/><span class="verse" id="23">23 </span>Miisaanno kala cayn ahu Rabbiga waa u karaahiyo, Oo kafaddii khiyaano ahuna ma wanaagsana.
<br/><span class="verse" id="24">24 </span>Nin socodkiisu waa xagga Rabbiga, Haddaba sidaas daraaddeed dad sidee buu jidkiisa u garan karaa?
<br/><span class="verse" id="25">25 </span>Waa u dabin nin inuu nacasnimo ku yidhaahdo, Waa quduus, Oo uu dabadeed u nidraa inuu wax weyddiiyo.
<br/><span class="verse" id="26">26 </span>Boqorkii caqli lahu kuwa sharka leh wuu hufaa, Oo wuxuu dushooda marsiiyaa giringirta.
<br/><span class="verse" id="27">27 </span>Dadka ruuxiisu waa laambaddii Rabbiga, Oo wuxuu baadhaa caloosha meelaha ugu hooseeya oo dhan.
<br/><span class="verse" id="28">28 </span>Naxariista iyo runtu boqorkay ilaaliyaan, Oo carshigiisuna wuxuu ku taagnaadaa naxariis.
<br/><span class="verse" id="29">29 </span>Dhallinyarada xooggoodu waa ammaantooda, Oo cirrada odayaashuna waa quruxdooda.
<br/><span class="verse" id="30">30 </span>Garaaciddii nabro yeeshaa waxay dadka ka nadiifisaa sharka, Oo dilidda karbaashkuna sidaas oo kalay u gashaa caloosha meelaha ugu hooseeya.
</p>

