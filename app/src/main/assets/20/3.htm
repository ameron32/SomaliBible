
<h3>Cutub 3 </h3>

<p><span class="verse" id="1"> 1</span> Wiilkaygiiyow, waxbariddayda ha illoobin, Laakiin qalbigaagu amarradayda ha hayo,
<br/><span class="verse" id="2">2 </span>Waayo, iyagu waxay kuu kordhin doonaan Maalmo badan iyo cimri dheer iyo nabad.
<br/><span class="verse" id="3">3 </span>Naxariista iyo runtu yaanay kaa tegin, Iyaga qoorta ku xidh, Oo looxa qalbigaaga ku qor,
<br/><span class="verse" id="4">4 </span>Sidaasaad Ilaah iyo dadka hortooda Nicmo iyo sharaf uga heli doontaa.
<br/><span class="verse" id="5">5 </span>Qalbigaaga dhammaantii Rabbiga ku aamin, Oo waxgarashadaadana ha isku hallayn.
<br/><span class="verse" id="6">6 </span>Jidadkaaga oo dhan isaga ku qiro, Oo isna waddooyinkaaguu toosin doonaa.
<br/><span class="verse" id="7">7 </span>Ha isla weynaan; Rabbiga ka cabso; oo sharka ka fogow.
<br/><span class="verse" id="8">8 </span>Taasu waxay xundhurtaada u noqon doontaa caafimaad, Oo lafahaagana waxay u noqon doontaa dhuux.
<br/><span class="verse" id="9">9 </span>Rabbiga ku murwee maalkaaga Iyo midhaha ugu horreeya waxa kuu kordha oo dhan;
<br/><span class="verse" id="10">10 </span>Sidaasay maqsinnadaadu barwaaqo uga buuxsami doonaan, Macsarooyinkaaguna waxay la buuxdhaafi doonaan khamri cusub.
<br/><span class="verse" id="11">11 </span>Wiilkaygiiyow, Rabbiga edbintiisa ha quudhsan, Oo canaantiisana ha ka daalin,
<br/><span class="verse" id="12">12 </span>Waayo, Rabbigu ninkuu jecel yahay wuu canaantaa Sida aabbe u canaanto wiilkii uu ku faraxsan yahay.
<br/><span class="verse" id="13">13 </span>Waxaa barakaysan ninkii xigmadda hela, Iyo ninkii waxgarashada mulkiya.
<br/><span class="verse" id="14">14 </span>Waayo, baayacmushtarigeedu waa ka sii wanaagsan yahay baayacmushtariga lacagta, Oo faa'iidadeeduna waa ka sii wanaagsan tahay dahabka saafiga ah.
<br/><span class="verse" id="15">15 </span>Way ka sii qaalisan tahay luulka, Oo waxaad jeclaan kartid oo dhanna iyada lalama simo.
<br/><span class="verse" id="16">16 </span>Gacanteeda midig waxaa ku jira cimri dheeri; Gacanteeda bidixna waxaa ku jira hodonnimo iyo sharaf.
<br/><span class="verse" id="17">17 </span>Jidadkeedu waa jidad farxadeed, Oo waddooyinkeeda oo dhammuna waa nabad.
<br/><span class="verse" id="18">18 </span>Kuwii iyada qabsada waxay u tahay geed nololeed; Oo waxaa barakaysan ku alla kii iyada xajista.
<br/><span class="verse" id="19">19 </span>Rabbigu wuxuu dhulka ku aasaasay xigmadda, Oo samooyinkana wuxuu ku dhisay waxgarashada.
<br/><span class="verse" id="20">20 </span>Aqoontiisa ayaa moolalku ku dillaaceen, Oo cirkuna wuxuu soo daadiyaa sayax.
<br/><span class="verse" id="21">21 </span>Wiilkaygiiyow, waxyaalahanu yaanay indhahaaga ka tegin. Xigmadda iyo digtoonaanta xajiso.
<br/><span class="verse" id="22">22 </span>Sidaasay naftaada nolol ugu noqon doonaan, Qoortaadana nimco.
<br/><span class="verse" id="23">23 </span>Markaasaad jidkaaga ammaan ku mari doontaa, Oo cagtaaduna ma turunturoon doonto.
<br/><span class="verse" id="24">24 </span>Markaad jiifsatidna ma cabsan doontid; Haah, waad jiifsan doontaa, oo hurdadaaduna way kuu macaanaan doontaa.
<br/><span class="verse" id="25">25 </span>Ha ka baqin cabsi kedis ah, Iyo baabbi'inta kuwa sharka leh toona markii ay timaado.
<br/><span class="verse" id="26">26 </span>Waayo, Rabbigu wuxuu kuu ahaan doonaa Kan aad ku kalsoonaan karto. Oo cagtaadana wuu dhawri doonaa si aan loo qabsan.
<br/><span class="verse" id="27">27 </span>Wanaag ha u diidin kuwa uu ku habboon yahay in loo sameeyo, Markaad awood u leedahay inaad u samayso.
<br/><span class="verse" id="28">28 </span>Deriskaaga ha ku odhan, Tag oo soo noqo, Berri baan ku siin doonaaye, Haddii aad markaas haysid.
<br/><span class="verse" id="29">29 </span>Deriskaaga innaba xumaan ha u fikirin, Maxaa yeelay, isagu nabadgelyo buu kuu ag fadhiyaa.
<br/><span class="verse" id="30">30 </span>Ninna sababla'aan ha kula diririn, Haddaanu xumaan kugu samayn.
<br/><span class="verse" id="31">31 </span>Ha ka hinaasin nin dadka dulmiya, Oo jidadkiisana midnaba ha dooran.
<br/><span class="verse" id="32">32 </span>Maxaa yeelay, kuwa qalloocanu waa u karaahiyo Rabbiga, Laakiinse wuxuu sir la leeyahay kuwa qumman.
<br/><span class="verse" id="33">33 </span>Rabbigu wuxuu inkaaraa guriga kii shar leh, Laakiinse rugta kuwa xaqa ah wuu barakeeyaa.
<br/><span class="verse" id="34">34 </span>Hubaal kuwa wax quudhsada ayuu isagu quudhsadaa, Kuwa is-hoosaysiiyase nicmuu siiyaa.
<br/><span class="verse" id="35">35 </span>Kuwa xigmadda leh waxay dhaxli doonaan sharaf, Laakiinse nacasyadu waxay u dallici doonaan ceeb.
</p>

