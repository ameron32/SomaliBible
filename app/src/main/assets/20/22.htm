
<h3>Cutub 22 </h3>

<p><span class="verse" id="1"> 1</span>Magac wanaagsan baa laga doortaa maal badan, Oo nimcana waa ka wanaagsan tahay lacag iyo dahab.
<br/><span class="verse" id="2">2 </span>Taajirka iyo miskiinku way wada kulmaan, Oo Rabbigu waa kii kulligood sameeyey.
<br/><span class="verse" id="3">3 </span>Ninkii miyir lahu sharkuu arkaa, wuuna dhuuntaa, Laakiinse garaadlaawayaashu way iska sii maraan, waana la taqsiiraa.
<br/><span class="verse" id="4">4 </span>Is-hoosaysiinta iyo Rabbiga ka cabsashadiisa abaalgudkoodu Waxaa weeyaan hodantinimo iyo sharaf iyo nolol.
<br/><span class="verse" id="5">5 </span>Qodxan iyo dabinnaba waxay yaalliin jidka ninka qalloocan, Laakiinse kii naftiisa dhawraa waa ka fogaan doonaa iyaga.
<br/><span class="verse" id="6">6 </span>Ilmo u rabbee siduu ku socon lahaa, Oo isna xataa markuu gaboobo kama leexan doono.
<br/><span class="verse" id="7">7 </span>Taajirku masaakiintuu u taliyaa Oo kii wax amaahdaana midiidin buu u yahay kii wax amaahiya.
<br/><span class="verse" id="8">8 </span>Kii xumaan beeraa wuxuu goosan doonaa belaayo, Oo usha cadhadiisuna way dhammaan doontaa.
<br/><span class="verse" id="9">9 </span>Kii il deeqsiya lahu wuu barakoobi doonaa, Waayo, isagu wuxuu cuntadiisa wax ka siiyaa masaakiinta.
<br/><span class="verse" id="10">10 </span>Kan wax quudhsada eri, oo muranku wuu bixi doonaa, Dirirta iyo cayduna way dhammaan doonaan.
<br/><span class="verse" id="11">11 </span>Kii daahirsanaanta qalbiga jecel, Oo bushimihiisu nimco leeyihiin, xataa boqorka ayaa saaxiibkiis ahaan doona.
<br/><span class="verse" id="12">12 </span>Indhaha Rabbigu waxay dhawraan ka aqoonta leh, Laakiinse isagu wuxuu afgembiyaa erayada khaayinka.
<br/><span class="verse" id="13">13 </span>Kii caajis ahu wuxuu yidhaahdaa, Libaax baa dibadda jooga, Oo jidka dhexdiisa ayaa laygu dili doonaa.
<br/><span class="verse" id="14">14 </span>Naago qalaad afkoodu waa god dheer, Oo waxaa ku dhici doona kii xagga Rabbiga laga nacay.
<br/><span class="verse" id="15">15 </span>Nacasnimadu waxay ku xidhan tahay qalbiga ilmaha. Laakiinse usha edbintu way ka fogayn doontaa.
<br/><span class="verse" id="16">16 </span>Kii miskiinka u dulma inuu maal korodhsado, Iyo kii taajirka wax siiyaaba hubaal way baahnaan doonaan.
<br/><span class="verse" id="17">17 </span>Dhegta u dhig, oo erayada kuwa caqliga leh maqal, Oo qalbigana aqoontayda u jeedi.
<br/><span class="verse" id="18">18 </span>Waayo, waa wax wanaagsan haddii aad uurka ku haysatid, Oo hadday dhammaantood bushimahaaga diyaar ku ahaadaan.
<br/><span class="verse" id="19">19 </span>Bal eeg, adigaan maanta iyaga ku ogeysiiyey, Inaad Rabbiga aaminsan tahay.
<br/><span class="verse" id="20">20 </span>Miyaanan waxyaalo wanaagsan kuugu qorin Talooyinka iyo aqoonta,
<br/><span class="verse" id="21">21 </span>Si aan kuu ogeysiiyo hubaasha erayada runta, Inaad erayada runta uga jawaabtid kuwii ku soo diray?
<br/><span class="verse" id="22">22 </span>Miskiinka ha dhicin, waayo, isagu waa miskiin, Oo kan dhibaataysanna meesha iridda ha ku dulmin,
<br/><span class="verse" id="23">23 </span>Waayo, Rabbiga ayaa dacwadooda u qaadi doona, Oo kuwa iyaga dhaca naftoodana wuu dhici doonaa.
<br/><span class="verse" id="24">24 </span>Ha la saaxiibin nin xanaaq badan, Oo nin cadho kululna waa inaanad la socon,
<br/><span class="verse" id="25">25 </span>Waaba intaas oo aad jidkiisa baratid, Oo aad naftaadana dabin ku riddid.
<br/><span class="verse" id="26">26 </span>Ha noqonin sida kuwa gacanta dhaar ugu dhiiba, Ama sida kuwa deyman u dammiinta.
<br/><span class="verse" id="27">27 </span>Haddaanad haysan wax aad bixiso, Bal muxuu sariirtaada hoostaada uga la bixi?
<br/><span class="verse" id="28">28 </span>Soohdinta hore oo ay awowayaashu dhigeen Innaba ha durkin.
<br/><span class="verse" id="29">29 </span>Miyaad aragtaa nin shuqulkiisa ku dadaala? Isagu wuxuu istaagi doonaa boqorro hortood. Oo kuwa hoose hortoodana ma istaagi doono.
</p>

