
<h3>Cutub 5 </h3>

<p><span class="verse" id="1"> 1</span> Wiilkaygiiyow, xigmaddayda dhegayso, Oo waxgarashadaydana dhegta u dhig;
<br/><span class="verse" id="2">2 </span>Si aad digtoonaan u dhawrtid, Oo ay bushimahaaguna aqoon u xejiyaan.
<br/><span class="verse" id="3">3 </span>Waayo, naagta qalaad bushimaheedu waxay daadiyaan malab, Oo afkeeduna saliid buu ka sii macaan yahay,
<br/><span class="verse" id="4">4 </span>Laakiinse aakhirkeedu wuxuu u qadhaadh yahay sida geed dacareed oo kale, Wuuna af badan yahay sida seef laba af leh.
<br/><span class="verse" id="5">5 </span>Cagaheedu dhimashay ku dhaadhacaan, Oo tallaabooyinkeeduna waxay u jeedaan xagga She'ool,
<br/><span class="verse" id="6">6 </span>Waddada nolosha iyadu aad uguma fiirsato. Jidadkeedu waa leexleexdaan, oo garan kari maysid,
<br/><span class="verse" id="7">7 </span>Haddaba sidaas daraaddeed, wiilashoy, bal i maqla, Oo erayada afkayga ha ka tegina.
<br/><span class="verse" id="8">8 </span>Jidkaaga ka fogee iyada, Oo albaabka gurigeeda ha u dhowaan,
<br/><span class="verse" id="9">9 </span>Si aanad sharaftaada kuwa kale u siin, Oo aanad sannadahaaga kuwa caloosha adag u siin,
<br/><span class="verse" id="10">10 </span>Si aan shisheeyayaal maalkaaga uga dhergin; Oo aanay wixii aad u hawshootay guri ajnabi u gelin,
<br/><span class="verse" id="11">11 </span>Si aanad ugu dambaysta u barooran, Markay hilibkaaga iyo jidhkaaguba baabba'aan,
<br/><span class="verse" id="12">12 </span>Oo aad tidhaahdaan, Sidee baan edbin u nebcaaday, Oo qalbigayguna canaantii u quudhsaday!
<br/><span class="verse" id="13">13 </span>Codkii macallimiintaydii ma aan addeecin, Oo dhegtana uma aan dhigin kuwii wax i baray!
<br/><span class="verse" id="14">14 </span>Anigu waxaan u dhowaa inaan shar kasta falo Anigoo ku dhex jira shirka iyo ururka.
<br/><span class="verse" id="15">15 </span>Berkeddaada biyo ka cab, Oo ceelkaagana biyo qulqulaya ka cab.
<br/><span class="verse" id="16">16 </span>Ma hagaag baa in ilahaagu dibadda u daataan. Oo ay durdurraduna dariiqyada maraan?
<br/><span class="verse" id="17">17 </span>Iyagu ha ahaadeen kuwaaga oo keliya, Oo yaanay u ahaan shisheeyayaal adiga kula jira.
<br/><span class="verse" id="18">18 </span>Ishaadu ha barakaysnaato, Oo naagtaadii aad yaraanta ku guursatay ku faraxsanow.
<br/><span class="verse" id="19">19 </span>Iyadu ha kuu ahaato sida deerada jacaylka badan iyo sida cawsha quruxsan, Goor walbana naasaheedu ha ku deeqeen Oo had iyo goorna jacaylkeeda ku faraxsanow.
<br/><span class="verse" id="20">20 </span>Haddaba wiilkaygiiyow, bal maxaad naag qalaad ugu faraxsanaanaysaa, Maxaadse naag shisheeye ah naasaheeda u qabsanaysaa?
<br/><span class="verse" id="21">21 </span>Waayo, jidadka dadku waxay hor yaalliin indhaha Rabbiga Oo isagaa fiiriya waddooyinkiisa oo dhan.
<br/><span class="verse" id="22">22 </span>Kan sharka leh waxaa qabsan doonta xumaantiisa, Oo waxaa isaga lagu soo xidhi doonaa xadhkaha dembigiisa.
<br/><span class="verse" id="23">23 </span>Wuxuu u dhiman doonaa edbinla'aanta, Oo isagu wuxuu ku dhex amban doonaa badnaanta nacasnimadiisa.
</p>

