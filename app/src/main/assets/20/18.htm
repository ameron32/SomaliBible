
<h3>Cutub 18 </h3>

<p><span class="verse" id="1"> 1</span> Kii gooni isu soocaa, wuxuu doondoonaa damaciisa, Oo xigmadda oo dhanna wuu ku kacaa.
<br/><span class="verse" id="2">2 </span>Nacasku waxgarashada kuma farxo, Laakiinse wuxuu ku farxaa uun inuu waxa qalbigiisa ku jira muujiyo.
<br/><span class="verse" id="3">3 </span>Markii kii shar lahu yimaado waxaa kaloo timaada quudhsasho, Sharafla'aantana waxaa la timaada ceeb.
<br/><span class="verse" id="4">4 </span>Nin afkiis erayada ku jiraa waa sida biyo gun dheer, Oo isha xigmadduna waa sida durdur socda.
<br/><span class="verse" id="5">5 </span>Ma wanaagsana in kan sharka leh loo eexdo, Ama in kan xaqa ah garta lagu afgembiyo.
<br/><span class="verse" id="6">6 </span>Nacaska bushimihiisu waxay keenaan muran, Oo afkiisuna wuxuu u yeedhaa karbaash.
<br/><span class="verse" id="7">7 </span>Nacaska afkiisu waa u baabba', Oo bushimihiisuna naftiisay dabin u noqdaan.
<br/><span class="verse" id="8">8 </span>Kii xan badan erayadiisu waa sida cunto macaan, Oo waxay ku degaan meelaha caloosha ugu hooseeya.
<br/><span class="verse" id="9">9 </span>Kii shuqulkiisa caajis ku ahu, Wuxuu walaal u yahay kii wax kharriba.
<br/><span class="verse" id="10">10 </span>Rabbiga magiciisu waa noobiyad xoog leh, Kii xaq ahu iyaduu ku cararaa, meel sarena wuu ku nabad galaa.
<br/><span class="verse" id="11">11 </span>Ninkii taajir ah maalkiisu waa u magaalo xoog leh, Oo waa u derbi dheer sida ay la tahay isaga.
<br/><span class="verse" id="12">12 </span>Dadka qalbigiisu waa kibraa intaanu baabbi'in ka hor, Oo sharaftana waxaa ka horraysa is-hoosaysiinta.
<br/><span class="verse" id="13">13 </span>Kii xaajo ka jawaabaa isagoo aan maqlin, Waa u nacasnimo iyo ceeb.
<br/><span class="verse" id="14">14 </span>Nin qalbigiisu waa u adkaysan karaa cudurkiisa, Laakiinse qalbi jaban bal yaa u dulqaadan kara?
<br/><span class="verse" id="15">15 </span>Kii miyir leh qalbigiisu wuxuu helaa aqoon, Oo kuwa caqliga leh dhegtooduna waxay doondoontaa aqoon.
<br/><span class="verse" id="16">16 </span>Nin hadiyaddiisu meel bay u bannaysaa. Oo waxay isaga hor keentaa rag waaweyn.
<br/><span class="verse" id="17">17 </span>Kii dacwaddiisa u hor mara, mid xaq ah baa la moodaa, Laakiinse deriskiisaa ka daba yimaada oo imtixaama isaga.
<br/><span class="verse" id="18">18 </span>Saamigu wuxuu joojiyaa murammo, Oo wuxuu kala kaxeeyaa kuwa xoogga badan.
<br/><span class="verse" id="19">19 </span>In walaal la xumeeyey la soo celiyo waa ka sii adag tahay in magaalo xoog leh la qabsado, Oo murammona waa ka xoog badan yihiin qalcad biraheeda.
<br/><span class="verse" id="20">20 </span>Nin calooshiisu waxay ka buuxsami doontaa midhaha afkiisa, Oo wuxuu isagu ka dhergi doonaa waxa bushimihiisa u kordha.
<br/><span class="verse" id="21">21 </span>Geeri iyo nololuba waxay ku jiraan itaalka carrabka, Oo kuwa jeceluna waxay cuni doonaan midhihiisa.
<br/><span class="verse" id="22">22 </span>Ku alla kii afo helaa wuxuu helaa wax wanaagsan, Oo Rabbigana raallinimuu ka helaa.
<br/><span class="verse" id="23">23 </span>Miskiinku baryootan buu ku hadlaa, Laakiinse taajirku si qallafsan buu ugu jawaabaa.
<br/><span class="verse" id="24">24 </span>Ninkii saaxiibbo badsadaa naftiisuu kharribaa, Laakiin waxaa jira saaxiib walaalkaa kaaga dhow.
</p>

