
<h3>Cutub 16 </h3>

<p><span class="verse" id="1"> 1</span> Qalbiga qasdiyadiisa dadkaa leh, Laakiinse carrabka jawaabtiisu xagga Rabbigay ka timaadaa.
<br/><span class="verse" id="2">2 </span>Nin jidadkiisa oo dhammu waa la nadiifsan yihiin isaga, Laakiinse Rabbigu ruuxyaduu miisaamaa.
<br/><span class="verse" id="3">3 </span>Shuqulladaada Rabbiga ku aamin, Oo fikirradaaduna way taagnaan doonaan.
<br/><span class="verse" id="4">4 </span>Rabbigu wax kastuu isu abuuray, Haah, oo xataa ka sharka leh wuxuu u abuuray maalinta sharkaa.
<br/><span class="verse" id="5">5 </span>Ku alla kii qalbiga ka kibirsanu Rabbiga waa u karaahiyo, Waxaan aad idiin ku xaqiijinayaa inaan isagu taqsiir la'aan doonayn.
<br/><span class="verse" id="6">6 </span>Waxaa dembiga lagu kafaaraggudaa naxariis iyo run, Oo dadkuna waxay sharka kaga fogaadaan Rabbiga ka cabsashadiisa.
<br/><span class="verse" id="7">7 </span>Markii Rabbigu ku farxo nin jidadkiis, Wuxuu nabad dhex dhigaa isaga iyo xataa cadaawayaashiisa.
<br/><span class="verse" id="8">8 </span>Wax yar oo xaqnimo la jirto Ayaa ka wanaagsan wax badan oo kordha oo xaqdarro la jirto.
<br/><span class="verse" id="9">9 </span>Nin walba qalbigiisaa jidkiisa u fiirsada, Laakiinse Rabbigaa tallaabooyinkiisa toosiya.
<br/><span class="verse" id="10">10 </span>Xukunka Rabbigu wuxuu ku jiraa bushimaha boqorka, Afkiisuna kuma xadgudbo garsooridda.
<br/><span class="verse" id="11">11 </span>Miisaankii iyo kafadihii xaq ah Rabbigaa leh, Dhagaxyada miisaanka oo kiishka ku jira oo dhammuna waa shuqulkiisa.
<br/><span class="verse" id="12">12 </span>Waa u karaahiyo boqorrada inay xumaan falaan. Waayo, carshigu xaqnimuu ku dhismaa.
<br/><span class="verse" id="13">13 </span>Boqorradu bushimaha xaqa ah way ku farxaan, Oo kii si qumman u hadlana way jecel yihiin.
<br/><span class="verse" id="14">14 </span>Boqor cadhadiisu waa sida warqaadayaal geeriyeed, Laakiinse nin caqli leh ayaa qaboojin doona.
<br/><span class="verse" id="15">15 </span>Nuurka wejiga boqorka nolol baa ku jirta, Oo raallinimadiisuna waa sida daruurta roobka dambe.
<br/><span class="verse" id="16">16 </span>In xigmad la helaa intee bay ka sii wanaagsan tahay in dahab la helo! In waxgarasho la helaana waa laga doortaa in lacag la helo.
<br/><span class="verse" id="17">17 </span>Kuwa qumman jidkoodu waa inay sharka ka leexdaan, Kii jidkiisa dhawraa naftiisuu ilaaliyaa.
<br/><span class="verse" id="18">18 </span>Kibirku wuxuu hor socdaa baabba', Oo madaxweynaanuna waxay hor socotaa dhicid.
<br/><span class="verse" id="19">19 </span>In kuwa kibirsan booli lala qaybsado Waxaa ka sii wanaagsan in kuwa hooseeya laysla sii hoosaysiiyo.
<br/><span class="verse" id="20">20 </span>Kii hadalka dhegaystaa wax wanaagsan buu heli doonaa, Oo ku alla kii Rabbiga aaminaana waa barakaysan yahay.
<br/><span class="verse" id="21">21 </span>Kii qalbigiisu caqli leeyahay waxaa loogu yeedhi doonaa mid miyir leh, Oo bushimaha macaankooduna waxbarashuu kordhiyaa.
<br/><span class="verse" id="22">22 </span>Waxgarashadu waa u il nololeed kii haysta, Laakiinse edbinta nacasyadu waa nacasnimo.
<br/><span class="verse" id="23">23 </span>Kii caqli leh qalbigiisu afkiisuu wax baraa, Oo waxbarashuu bushimihiisa u kordhiyaa.
<br/><span class="verse" id="24">24 </span>Hadalkii wacanu waa sida awlallo shinniyeed oo kale, Nafta wuu u macaan yahay, oo lafahana waa u caafimaad.
<br/><span class="verse" id="25">25 </span>Waxaa jirta waddo dadka la qumman, Laakiinse dhammaadkeedu waa jidadkii dhimashada.
<br/><span class="verse" id="26">26 </span>Kii hawshooda gaajadiisuu u hawshoodaa, Waayo, afkiisaa qasba isaga.
<br/><span class="verse" id="27">27 </span>Ninkii waxmatare ahu xumaan buu qodqodaa, Oo bushimihiisana waxaa ku jira dab wax gubaya.
<br/><span class="verse" id="28">28 </span>Ninkii qalloocanu muran buu beeraa, Oo kii xan badanuna wuxuu kala kaxeeyaa saaxiibbo.
<br/><span class="verse" id="29">29 </span>Ninka wax dulmaa deriskiisuu sasabtaa, Oo wuxuu u kaxeeyaa jid aan wanaagsanayn.
<br/><span class="verse" id="30">30 </span>Kii indhaha isugu qabta inuu wax qalloocan hindiso, Oo bushimihiisa qaniinaa, shar buu soo wadaa.
<br/><span class="verse" id="31">31 </span>Madaxa cirro lahu waa taaj sharfeed Haddii laga helo jidka xaqnimada.
<br/><span class="verse" id="32">32 </span>Kii cadhada u gaabiyaa waa ka wanaagsan yahay kii xoog badan, Oo kii ruuxiisa xukumaana waa ka wanaagsan yahay kii magaalo qabsada.
<br/><span class="verse" id="33">33 </span>Saamiga waxaa lagu tuuraa dhabta, Laakiinse go'aankiisa oo dhan Rabbigaa leh.
</p>

