
<h3>Cutub 24 </h3>

<p><span class="verse" id="1"> 1</span>Dad shar leh ha ka masayrin, Hana jeclaysan inaad iyaga la joogtid.
<br/><span class="verse" id="2">2 </span>Waayo, qalbigoodu wuxuu ka fikiraa kharribaad, Oo bushimahooduna waxay ku hadlaan belaayo.
<br/><span class="verse" id="3">3 </span>Guri wuxuu ku dhismaa xigmad, Wuxuuna ku taagnaadaa waxgarasho,
<br/><span class="verse" id="4">4 </span>Qawladuhuna aqoontay kaga buuxsamaan Maal kasta oo qaali ah oo qurux badan.
<br/><span class="verse" id="5">5 </span>Ninkii caqli lahu xoog buu leeyahay, Oo ninkii aqoon lahuna itaal buu sii korodhsadaa.
<br/><span class="verse" id="6">6 </span>Waayo, waa inaad talo wanaagsan ku dagaallantaa, Oo waxaa taliyayaal badan la jirta nabadgelyo.
<br/><span class="verse" id="7">7 </span>Xigmaddu nacaska way ka dheer tahay, Isagu xagga iridda afkiisa kuma kala qaado.
<br/><span class="verse" id="8">8 </span>Kii ku fikira inuu xumaan sameeyo, Waxaa loogu yeedhi doonaa belaayo-sameeye.
<br/><span class="verse" id="9">9 </span>Fikirka nacasnimadu waa dembi, Kii wax quudhsadaana waa u karaahiyo dadka.
<br/><span class="verse" id="10">10 </span>Maalinta dhibaatada haddaad liicdid, Itaalkaagu waa yar yahay.
<br/><span class="verse" id="11">11 </span>Samatabbixi kuwa dhimashada loo wadayo, Kuwa ku dhow in la gowracona dib uga qabo.
<br/><span class="verse" id="12">12 </span>Haddaad tidhaahdid, Bal eeg, waxan ma aannu garanayn, Kan qalbiyada miisaamaa miyaanu ka fiirsanayn? Oo kan naftaada dhawraa miyaanu ogayn? Oo miyaanu isagu nin walba ugu abaalgudayn sida shuqulkiisu yahay?
<br/><span class="verse" id="13">13 </span>Wiilkaygiiyow, malab cun, waayo, wuu wanaagsan yahay, Oo waxaad cuntaa awlallada malabka, taas oo kuu dhadhan macaan.
<br/><span class="verse" id="14">14 </span>Oo xigmadda aqoonteeduna sidaasoo kalay naftaada u ahaan doontaa, Oo haddaad iyada heshid waxaa jiri doona abaalgud, Oo rajadaaduna ma go'i doonto.
<br/><span class="verse" id="15">15 </span>Sida nin shar leh, ha u gabban kan xaqa ah gurigiisa, Oo rugtiisa nasashadana ha kharribin.
<br/><span class="verse" id="16">16 </span>Waayo, nin xaq ahu toddoba goor buu dhacaa, wuuna soo sara kacaa haddana, Laakiinse kuwa sharka leh waxaa lagu afgembiyaa belaayo.
<br/><span class="verse" id="17">17 </span>Ha rayrayn markuu cadowgaagu dhaco, Oo qalbigaaguna yaanu farxin markuu turunturoodo,
<br/><span class="verse" id="18">18 </span>Waayo, waaba intaas oo Rabbigu taas arkaa, oo ay shar la ahaato indhihiisa, Oo uu dabadeedna cadhadiisa ka soo celiyaa isaga.
<br/><span class="verse" id="19">19 </span>Xumaanfalayaasha aawadood ha isku dhibin, Kuwa sharka lehna ha ka masayrin,
<br/><span class="verse" id="20">20 </span>Waayo, kii shar leh abaalgud ma heli doono, Oo laambadda xumaanfalayaashana waa la bakhtiin doonaa.
<br/><span class="verse" id="21">21 </span>Wiilkaygiiyow, Rabbiga iyo boqorkaba ka cabso, Oo ha ku darsamin kuwa isrogrog badan,
<br/><span class="verse" id="22">22 </span>Waayo, belaayadoodu si degdeg ah ayay u soo kici doontaa, Oo bal yaa yaqaan baabbi'inta labadoodaba?
<br/><span class="verse" id="23">23 </span>Oo weliba waxyaalahanuna waa wixii ay kuwa caqliga lahaa yidhaahdeen. In dadka garsooridda loogu kala eexdaa ma wanaagsana.
<br/><span class="verse" id="24">24 </span>Kii kan shar leh ku yidhaahda, Xaq baad tahay, Dadyowga ayaa habaari doona, oo quruumuhuna way karhi doonaan isaga,
<br/><span class="verse" id="25">25 </span>Laakiinse kuwii isaga canaantaa farxad bay yeelan doonaan, Oo dushoodana waxaa ku soo degi doonta barako wanaagsan.
<br/><span class="verse" id="26">26 </span>Kii jawaab qumman ku jawaabaa Bushimuhuu dhunkadaa.
<br/><span class="verse" id="27">27 </span>Shuqulkaaga dibadda ku hagaajiso, Oo beerta ku diyaarso, Oo dabadeedna gurigaaga dhiso.
<br/><span class="verse" id="28">28 </span>Deriskaaga sababla'aan markhaati ha ku furin, Oo bushimahaagana ha ku khiyaanayn.
<br/><span class="verse" id="29">29 </span>Hana odhan, Wixii uu igu sameeyey oo kale ayaan ku samayn doonaa, Oo ninkii sidii shuqulkiisu ahaa ayaan u abaalmarin doonaa.
<br/><span class="verse" id="30">30 </span>Waxaan ag maray ninka caajiska ah beertiisa, Iyo ninka garaadka daran beercanabkiisa,
<br/><span class="verse" id="31">31 </span>Oo bal eeg, kulligood waxaa ka baxay qodxan, Oo dhammaantoodna waxaa qariyey maraboob, Oo derbigoodii dhagaxa ahaana waa dumay.
<br/><span class="verse" id="32">32 </span>Markaasaan eegay oo aad uga fiirsaday, Waan fiiriyey oo wax ka bartay.
<br/><span class="verse" id="33">33 </span>Weliba in yar baad seexanaysaa, oo in yar baad gam'aysaa, Oo in yar baad gacmaha hurdo u laabaysaa,
<br/><span class="verse" id="34">34 </span>Haddaba caydhnimo waa kuu iman doontaa sida tuug oo kale, Oo baahina sida nin hub sita oo kale.
</p>

