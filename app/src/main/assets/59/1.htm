
<h3>Cutub 1 </h3>

<p><span class="verse" id="1"> 1</span> Yacquub, oo ah addoonkii Ilaah iyo Rabbi Ciise Masiix, wuxuu salaan gaadhsiinayaa laba iyo tobanka qolo oo kala firidhsan.
<br/><span class="verse" id="2">2 </span>Walaalahayow, kolkaad jirrabaaddo kala cayncayn ah kala kulantaan, kulli farxad u tirsada,
<br/><span class="verse" id="3">3 </span>idinkoo og tijaabinta rumaysadkiinnu inay dulqaadasho keento.
<br/><span class="verse" id="4">4 </span>Oo dulqaadashadu ha dhammayso shuqulkeeda si aad kaamil u ahaataan oo aad u dhanaataan, oo aydnaan waxba ugu baahnaan.
<br/><span class="verse" id="5">5 </span>Laakiin haddii midkiin xigmad u baahan yahay, ha ka baryo Ilaah, kan kulli si deeqsinimo ah u siiya isagoo aan canaanan, oo waa la siin doonaaye.
<br/><span class="verse" id="6">6 </span>Laakiin rumaysad ha ku baryo, isagoo aan shakiyayn, waayo, kii shakiyaa wuxuu la mid yahay hirka badda oo dabayshu kaxayso oo rogrogto.
<br/><span class="verse" id="7">7 </span>Ninkaasu yuusan u malayn inuu Rabbiga wax ka heli doono.
<br/><span class="verse" id="8">8 </span>Labaqalbiiluhu wuu ka rogrogmadaa socodkiisa oo dhan.
<br/><span class="verse" id="9">9 </span>Walaalkii hooseeyaa ha ku faano sarraysiintiisa,
<br/><span class="verse" id="10">10 </span>kii taajir ahuna ha ku faano hoosaysiintiisa, waayo, wuxuu u idlaan doonaa sida ubaxa cawska.
<br/><span class="verse" id="11">11 </span>Qorraxdu waxay la soo baxdaa kulaylka, wayna engejisaa cawska, oo ubaxiisuna wuu daataa, quruxda midabkiisuna way ka luntaa; sidaas oo kale ayaa taajirku ugu lumi doonaa socodkiisa.
<br/><span class="verse" id="12">12 </span>Waxaa barakaysan ninka jirrabaadda u sii adkaysta, waayo, goortii loo bogo, wuxuu heli doonaa taajka nolosha kan Ilaah u ballanqaaday kuwa isaga jecel.
<br/><span class="verse" id="13">13 </span>Midna yuu odhanin kolkii la jirrabo, Xagga Ilaah baa layga jirrabay. Waayo, Ilaah laguma jirrabo shar, isaguna midna ma jirrabo.
<br/><span class="verse" id="14">14 </span>Mid kasta waxaa jirraba damaciisa sharka ah isagoo la jiidanayo oo la sasabayo.
<br/><span class="verse" id="15">15 </span>Dabadeed damacu kolkuu uuraysto wuxuu dhalaa dembi, dembiguna kolkuu weynaado wuxuu keenaa dhimasho.
<br/><span class="verse" id="16">16 </span>Yaan laydin khiyaanayn, walaalahayga aan jeclahayow.
<br/><span class="verse" id="17">17 </span>Hadiyad kasta oo wanaagsan iyo hibo kasta oo kaamil ah kor bay ka timaadaa iyadoo ka soo degaysa xagga Aabbaha nuurarka isagoo aan lahayn rogrogmad ama hoos laallaabasho.
<br/><span class="verse" id="18">18 </span>Isagoo doonaya ayuu hadalka runta ah inagu dhalay si aynu u noqonno midhaha ugu horreeya oo uunkiisa.
<br/><span class="verse" id="19">19 </span>Waad garanaysaan tan, walaalahayga aan jeclahayow. Laakiin nin walba ha u dhaqsado maqlinta, oo ha u gaabiyo hadalka, cadhadana ha u gaabiyo;
<br/><span class="verse" id="20">20 </span>waayo, dad cadhadiisu ma keento xaqnimada Ilaah.
<br/><span class="verse" id="21">21 </span>Sidaas daraaddeed iska fogeeya wasakhnimada oo dhan iyo badnaanta xumaanta; oo qabownimo ku qaata hadalka laydinku tallaalay, kan naftiinna badbaadin kara.
<br/><span class="verse" id="22">22 </span>Noqda kuwa hadalka yeela, oo ha ahaanina kuwa maqla oo keliya oo nafsaddooda khiyaaneeya.
<br/><span class="verse" id="23">23 </span>Waayo, haddii mid yahay kan hadalka maqla oo keliya, oo uusan ahayn kan yeela, wuxuu la mid yahay nin wejiga abuuristiisa muraayad ku fiirinaya.
<br/><span class="verse" id="24">24 </span>Waayo, wuu isfiiriyaa, oo iska tagaa, oo markiiba is-illoobaa siduu ahaa.
<br/><span class="verse" id="25">25 </span>Laakiin kii fiiriya sharciga kaamilka iyo xorriyadda ah oo ku sii socda, isagoo aan ahayn kan maqla oo illooba laakiin kan shuqulka yeela, kaasu waa ku barakaysnaan doonaa yeeliddiisa.
<br/><span class="verse" id="26">26 </span>Haddii mid isu maleeyo inuu cibaado badan yahay, oo uusan afkiisa xakamayn, laakiin uu qalbigiisa khiyaaneeyo, kaas cibaadadiisu waa wax aan waxtar lahayn.
<br/><span class="verse" id="27">27 </span>Cibaado daahir ah oo aan nijaas lahayn Ilaaha Aabbaha ah hortiisa waxay tahay in la xannaaneeyo agoonta iyo carmallada markay dhib ku jiraan, iyo in layska dhawro wasakhda dunida.
</p>

