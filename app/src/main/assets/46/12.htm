<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 12 </h3>

<p><span class="verse" id="1"> 1</span> Walaalayaalow, dooni maayo inaad jaahil ka ahaataan waxa ku saabsan hadiyadaha Ruuxa ka yimaada.
<br/><span class="verse" id="2">2 </span>Waad og tihiin in, markaad dad aan Ilaah aaminin ahaan jirteen, laydin geeyn jiray sanamyada aan hadli karin, si laydinku geeyn jirayba.
<br/><span class="verse" id="3">3 </span>Sidaa daraaddeed waxaan idin ogeysiinayaa inaan nin Ruuxa Ilaah ku hadlaa odhanaynin, Ciise waa inkaaran yahay, oo aan ninna odhan karin, Ciise waa Rabbi, inuu Ruuxa Quduuska ah ku hadlo mooyaane.
<br/><span class="verse" id="4">4 </span>Waxaa jira hadiyado kala cayn ah, laakiin waa isku Ruux.
<br/><span class="verse" id="5">5 </span>Waxaana jira adeegid kala cayn ah, waana isku Rabbi.
<br/><span class="verse" id="6">6 </span>Waxaana jira shuqullo kala cayn ah, laakiin waa isku Ilaah, kan dhammaan wax walba kaga dhex shaqeeya.
<br/><span class="verse" id="7">7 </span>Laakiin mid kasta waxaa muujinta Ruuxa loo siiyaa waxtar.
<br/><span class="verse" id="8">8 </span>Mid waxaa laga siiyaa xagga Ruuxa hadal xigmad ah, mid kalena hadal aqoon ah siduu isku Ruuxu doonayo.
<br/><span class="verse" id="9">9 </span>Mid kale Ruuxu rumaysad buu siiyaa, mid kalena hadiyado wax lagu bogsiiyo ayuu isku Ruuxu siiya.
<br/><span class="verse" id="10">10 </span>Mid kalena shuqullo cajaa'ib leh, mid kalena wax sii sheegidda, mid kalena kalasoocidda ruuxyada, mid kalena afaf kala cayn ah, mid kalena afafka fasiriddooda.
<br/><span class="verse" id="11">11 </span>Isku Ruuxa oo keliya ayaa ka shaqeeya waxyaalahaas oo dhan, isagoo siduu doonayo mid mid wax ugu qaybinaya.
<br/><span class="verse" id="12">12 </span>Haddaba sida jidhku mid keliya u yahay, oo uu xubno badan u leeyahay, oo xubnaha oo dhan ee jidhka ay jidh keliya u yihiin, in kastoo ay badan yihiin, Masiixuna waa sidaas oo kale.
<br/><span class="verse" id="13">13 </span>Waayo, Ruux qudha ayaa dhammaanteen jidh qudha inagu baabtiisay, haddaynu nahay Yuhuud ama Gariig, ama addoommo ama kuwa xor ah, oo waxaa laynaga waraabiyey Ruux qudha.
<br/><span class="verse" id="14">14 </span>Waayo, jidhku xubin qudha ma aha ee waa xubno badan.
<br/><span class="verse" id="15">15 </span>Hadday cagtu tidhaahdo, Anigu gacan ma ihi, taas aawadeed jidhka ka mid ma ihi, taasu sabab u noqon mayso inaanay jidhka ka mid ahayn.
<br/><span class="verse" id="16">16 </span>Hadday dhegtu tidhaahdo, Anigu isha ma ihi, taas aawadeed jidhka ka mid ma ihi, taasu sabab u noqon mayso inaanay jidhka ka mid ahayn.
<br/><span class="verse" id="17">17 </span>Haddii jidhka oo dhammu il wada ahaan lahaa, meeye dhegihii wax lagu maqli lahaana? Hadduu dhammaan dhego wada ahaan lahaa, meeh sankii wax lagu urin lahaana?
<br/><span class="verse" id="18">18 </span>Haatanse Ilaah baa siduu doonayay xubnaha middood kastaba jidhka ugu hagaajiyey.
<br/><span class="verse" id="19">19 </span>Hadday dhammaan ahaan lahaayeen xubin qudha, meeh jidhkii?
<br/><span class="verse" id="20">20 </span>Haatanse waa xubno badan laakiin waa jidh qudha.
<br/><span class="verse" id="21">21 </span>Ishu gacanta kuma odhan karto, Kuuma baahni; madaxuna cagaha kuma odhan karo, Idiinma baahni.
<br/><span class="verse" id="22">22 </span>Xataa xubnaha jidhka oo loo maleeyo inay u itaal yar yihiin, iyaga qudhooda waa loo baahan yahay,
<br/><span class="verse" id="23">23 </span>oo kuwa jidhka oo aynu u malayno inay u maamuus yar yihiin, kuwaas ayaynu ka sii maamuusnaa kuwa kale, oo xubnaheenna cawrada ah baa ka xurmo badan kuwa kale.
<br/><span class="verse" id="24">24 </span>Xubnaheenna aan cawrada ahaynse waxba uma baahna. Laakiin Ilaah baa jidhka isku hagaajiyey isagoo tan ugu daran maamuus badan siinaya,
<br/><span class="verse" id="25">25 </span>inaan jidhku qaybsanaan, laakiin in xubiniba xubinta kale u welwesho.
<br/><span class="verse" id="26">26 </span>Haddii xubin qudha xanuunsato, xubnaha oo dhammu way la xanuunsadaan. Haddii xubin la maamuuso, xubnaha oo dhammu way la farxaan.
<br/><span class="verse" id="27">27 </span>Idinku waxaad tihiin jidhka Masiix iyo xubno ka mid ah.
<br/><span class="verse" id="28">28 </span>Ilaah markii hore kiniisadda qaar wuxuu uga dhigay rasuullo, markii labaadna qaar kale nebiyo, markii saddexaadna qaar kale macallimiin, dabadeedna qaar cajaa'ibyo sameeya, qaarna kuwo leh hadiyado wax lagu bogsiiyo, qaarna kaalmeeyayaal, qaarna taliyayaal, iyo qaar afaf kala cayn ah ku hadla.
<br/><span class="verse" id="29">29 </span>Dhammaan ma wada rasuullo baa? Dhammaan ma wada nebiyo baa? Dhammaan ma wada macallimiin baa? Dhammaan ma wada cajaa'ibyo sameeyayaal baa?
<br/><span class="verse" id="30">30 </span>Dhammaan ma wada leeyihiin hadiyado wax lagu bogsiiyo? Dhammaan ma ku hadlaan afaf kala cayn ah? Dhammaan wax ma fasiraan?
<br/><span class="verse" id="31">31 </span>Laakiin aad u doona hadiyadaha u waaweyn. Oo weliba waxaan idin tusayaa jid kan ka sii wanaagsan.
</p>

