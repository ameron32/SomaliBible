<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 16 </h3>

<p><span class="verse" id="1"> 1</span> Haddaba sidaan u amray kiniisadihii Galatiya, inay wax u ururshaan quduusiinta, idinkuna sidaas oo kale yeela.
<br/><span class="verse" id="2">2 </span>Maalinta ugu horraysa ee toddobaadka midkiin kastaa meel wax ha dhigo oo ha hayo wixii lagu barwaaqeeyey, si markaan imaado aan waxba loo ururin.
<br/><span class="verse" id="3">3 </span>Oo markaan imaado, kuwaad u bogteen ayaan warqado u dhiibi doonaa, oo waxaan u diri doonaa inay hadiyaddiinna Yeruusaalem geeyaan.
<br/><span class="verse" id="4">4 </span>Oo hadday ila noqoto inaan aniguna tago, way i raaci doonaan.
<br/><span class="verse" id="5">5 </span>Markaan Makedoniya soo maro dabadeed ayaan idiin iman doonaa, waayo, Makedoniya waan soo marayaa.
<br/><span class="verse" id="6">6 </span>Mindhaa cabbaar baan idinla joogi doonaa, xataa xilliga qabowga oo dhan, si aad iigu ambabbixisaan meel alla meeshaan tegi doono.
<br/><span class="verse" id="7">7 </span>Waayo, dooni maayo inaan hadda idin arko markaan sii socdo, maxaa yeelay, waxaan rajaynayaa inaan cabbaar idinla joogo, haddii Rabbigu idmo.
<br/><span class="verse" id="8">8 </span>Laakiin waxaan sii joogayaa Efesos ilaa maalinta Bentekoste.
<br/><span class="verse" id="9">9 </span>Waayo, waxaa la ii furay albaab weyn oo shuqul ah, cadaawayaal badanina way jiraan.
<br/><span class="verse" id="10">10 </span>Timoteyos hadduu yimaado, dhawra, oo cabsila'aan ha idinkula joogo, waayo, wuxuu ka shaqeeyaa shuqulka Rabbiga sidayda oo kale.
<br/><span class="verse" id="11">11 </span>Haddaba ninna yuusan fududaysan isaga. Laakiin nabad ku soo ambabbixiya, ha ii yimaadee, waayo, waxaan filanayaa inuu walaalaha soo raaco.
<br/><span class="verse" id="12">12 </span>Xagga walaalka Abolloos aad baan u baryay isaga inuu walaalaha sii raaco oo idiin yimaado, laakiin raalli kama uu ahayn inuu haatan yimaado, laakiin wuu iman doonaa markuu nefis helo.
<br/><span class="verse" id="13">13 </span>Soo jeeda, iimaanka ku adkaada, rag ahaada, xoogooba.
<br/><span class="verse" id="14">14 </span>Wax kastoo aad samaysaanba, jacayl ku sameeya.
<br/><span class="verse" id="15">15 </span>Walaalayaalow, waad garanaysaan kuwa guriga Istefanas jooga inay yihiin midhaha ugu horreeyey ee Akhaya iyo inay isu bixiyeen inay quduusiinta u adeegaan. Waxaan idinka baryayaa
<br/><span class="verse" id="16">16 </span>inaad ka dambaysaan kuwaas oo kale iyo mid kasta oo la shaqeeya oo hawshooda.
<br/><span class="verse" id="17">17 </span>Waxaan ku faraxsanahay imaatinka Istefanas iyo Fortunatos iyo Akhaykos, maxaa yeelay, wixii xaggiinna ka dhinnaa iyagaa dhammaystiray.
<br/><span class="verse" id="18">18 </span>Waayo, ruuxayga iyo kiinnaba iyagaa nasiyey. Taa aawadeed aqoonsada kuwaas oo kale.
<br/><span class="verse" id="19">19 </span>Kiniisadaha Aasiya way idin soo salaamayaan. Akula iyo Bariskillana aad bay idiin soo salaamayaan xagga Rabbiga, iyaga iyo kiniisadda gurigooda ku taalba.
<br/><span class="verse" id="20">20 </span>Walaalaha oo dhammu way idin soo salaamayaan. Isku salaama dhunkasho quduus ah.
<br/><span class="verse" id="21">21 </span>Anigoo Bawlos ah ayaan salaantan gacantayda ku qorayaa.
<br/><span class="verse" id="22">22 </span>Qof uun hadduusan Rabbiga jeclayn, ha inkaarnaado. Rabbigeennu waa imanayaa.
<br/><span class="verse" id="23">23 </span>Nimcada Rabbi Ciise Masiix ha idinla jirto.
<br/><span class="verse" id="24">24 </span>Dhammaantiin jacaylkaygu ha idinla jiro xagga Ciise Masiix. Aamiin.
</p>

