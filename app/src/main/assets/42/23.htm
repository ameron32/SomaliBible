
<h3>Cutub 23 </h3>

<p><span class="verse" id="1"> 1</span>Markaasaa dadkoodii oo dhan kacay, oo waxay isagii hor geeyeen Bilaatos.
<br/><span class="verse" id="2">2 </span>Kolkaasay bilaabeen inay ku ashtakeeyaan iyagoo leh, Waxaannu aragnay ninkan oo quruuntayada rogaya, oo diidaya in Kaysar cashuur la siiyo, oo odhanaya inuu qudhiisu yahay Masiix oo boqor ah.
<br/><span class="verse" id="3">3 </span>Bilaatos ayaa weyddiiyey, isagoo leh, Ma Boqorka Yuhuudda baad tahay? Wuu u jawaabay oo ku yidhi, Waad tidhi.
<br/><span class="verse" id="4">4 </span>Dabadeed Bilaatos wuxuu wadaaddadii sare iyo dadkii ku yidhi, Anigu ninkan eed kuma aan helin.
<br/><span class="verse" id="5">5 </span>Laakiin way ku sii adkeeyeen iyagoo leh, Dadkuu kiciyaa, oo dalka Yahuudiya oo dhan ayuu wax baraa; dalka Galili ayuu ka soo bilaabay ilaa halkan.
<br/><span class="verse" id="6">6 </span>Bilaatos goortuu maqlay, wuxuu weyddiiyey inuu ninku reer Galili yahay.
<br/><span class="verse" id="7">7 </span>Goortuu ogaaday inuu ka mid ahaa kuwii Herodos xukumo, wuxuu u diray Herodos, kan qudhiisu Yeruusaalem joogay wakhtigaas.
<br/><span class="verse" id="8">8 </span>Herodos goortuu Ciise arkay, aad buu u farxay, maxaa yeelay, ilaa wakhti dheer ayuu doonayay inuu arko, waayo, wax buu ka maqlay, oo wuxuu rajaynayay inuu calaamo ka arko.
<br/><span class="verse" id="9">9 </span>Markaasuu su'aalo badan weyddiiyey, laakiin waxba uma uu jawaabin.
<br/><span class="verse" id="10">10 </span>Wadaaddadii sare iyo culimmadii ayaa istaagay, oo aad iyo aad bay u ashtakeeyeen.
<br/><span class="verse" id="11">11 </span>Herodos ayaa fududaystay oo ku majaajilooday, isaga iyo askartiisiiba, oo intuu dhar dhalaalaya u geliyey ayuu Bilaatos u celiyey.
<br/><span class="verse" id="12">12 </span>Maalintaas qudheeda Herodos iyo Bilaatos saaxiibbo bay noqdeen, intii ka horraysayse cadaawe bay isu ahaayeen.
<br/><span class="verse" id="13">13 </span>Bilaatos ayaa isugu yeedhay wadaaddadii sare iyo taliyayaashii iyo dadkii.
<br/><span class="verse" id="14">14 </span>Markaasuu wuxuu ku yidhi, Ninkan waxaad iigu keenteen sidii mid dadka rogaya. Bal ogaada, hortiinna ayaan wax ku weyddiiyey, oo ninkan kuma aan helin eed ku saabsan waxaad ku ashtakaynaysaan.
<br/><span class="verse" id="15">15 </span>Herodosna kuma uu helin, wuuna noo soo celiyey, oo ma jiro wax dhimasho istaahila oo uu sameeyey.
<br/><span class="verse" id="16">16 </span>Taas aawadeed waan edbinayaa oo sii daynayaa.
<br/><span class="verse" id="17">17 </span>Waayo, waajib bay ahayd inuu iidda mid u sii daayo iyaga.
<br/><span class="verse" id="18">18 </span>Markaasay wada qayliyeen, iyagoo leh, Wad kan, Baraabbas noo sii daa,
<br/><span class="verse" id="19">19 </span>kan xabsiga loogu riday fallaagaduu magaalada ka riday iyo dilid aawadeed.
<br/><span class="verse" id="20">20 </span>Mar kale Bilaatos ayaa iyaga la hadlay isagoo doonaya inuu Ciise sii daayo.
<br/><span class="verse" id="21">21 </span>Laakiin way qayliyeen, iyagoo leh, Iskutallaabta ku qodob, iskutallaabta ku qodob.
<br/><span class="verse" id="22">22 </span>Markaasuu wuxuu kolkii saddexaad ku yidhi, Waayo? Waa maxay sharka kanu sameeyey? Kuma aan helin sabab lagu dilo, taas aawadeed waan edbinayaa oo sii daynayaa.
<br/><span class="verse" id="23">23 </span>Laakiin cod weyn ayay ku adkaysteen iyagoo weyddiisanaya in iskutallaabta lagu qodbo, oo waxaa xoog batay codadkoodii iyo codadkii wadaaddada sare.
<br/><span class="verse" id="24">24 </span>Markaasaa Bilaatos wuxuu xukumay in loo yeelo waxay weyddiisteen.
<br/><span class="verse" id="25">25 </span>Wuuna sii daayay kii fallaagada iyo dilidda xabsiga loogu riday oo ay weyddiisteen, laakiin Ciise buu u dhiibay iyaga siday doonayeen.
<br/><span class="verse" id="26">26 </span>Kolkay wadeen, waxay qabteen Simoon reer Kuranaya ah isagoo beeraha ka soo socda, waxayna saareen iskutallaabtii inuu Ciise ka daba qaado.
<br/><span class="verse" id="27">27 </span>Waxaana la socday dad badan iyo dumar laabta garaacaya oo barooranaya.
<br/><span class="verse" id="28">28 </span>Laakiin Ciise intuu u soo jeestay, wuxuu ku yidhi, Gabdhaha Yeruusaalemow, ha ii ooyina, laakiin u ooya qudhiinna iyo carruurtiinna,
<br/><span class="verse" id="29">29 </span>waayo, bal eega, wakhtigu waa imanayaa goortay odhan doonaan, Waxaa barakaysan madhashada iyo uurarka aan weligood dhalin iyo naasaha aan weligood la nuugin.
<br/><span class="verse" id="30">30 </span>Markaasay bilaabi doonaan inay buuraha ku yidhaahdaan, Nagu soo dhaca, oo ay gumburahana ku yidhaahdaan, Na qariya.
<br/><span class="verse" id="31">31 </span>Waayo, hadday geedka qoyan waxaas ku sameeyaan, maxaa ku dhici doona kan engegan?
<br/><span class="verse" id="32">32 </span>Waxaana lala waday laba kale oo xumaanfalayaal ah in lala dilo.
<br/><span class="verse" id="33">33 </span>Markay yimaadeen meeshii la yidhaahda dhakada, halkaasay iskutallaabo ku qodbeen isaga iyo xumaanfalayaashii, mid midigta, kan kalena bidixda.
<br/><span class="verse" id="34">34 </span>Markaasaa Ciise wuxuu yidhi, Aabbow, iyaga cafi, waayo, garan maayaan waxay samaynayaan. Markaasay dharkiisii qaybsadeen, wayna saami riteen.
<br/><span class="verse" id="35">35 </span>Dadkuna way taagnaayeen iyagoo daawanaya. Taliyayaashuna way ku qosleen iyagoo leh, Kuwa kale ayuu badbaadiyey, kanu ha isbadbaadiyo, hadduu yahay Masiixa Ilaah, kan uu doortay.
<br/><span class="verse" id="36">36 </span>Askartiina waa ku majaajiloodeen, oo intay u yimaadeen, ayay khal siiyeen,
<br/><span class="verse" id="37">37 </span>oo waxay ku yidhaahdeen, Haddii aad tahay boqorka Yuhuudda, isbadbaadi.
<br/><span class="verse" id="38">38 </span>Meel ka korraysay isagana waxaa ku qorraa qorniin leh, KANU WAA BOQORKA YUHUUDDA.
<br/><span class="verse" id="39">39 </span>Xumaanfalayaashii deldelnaa midkood ayaa caayay isagoo leh, Miyaanad ahayn Masiixa? Annaga iyo qudhaadaba badbaadi.
<br/><span class="verse" id="40">40 </span>Laakiin kii kale ayaa jawaabay oo canaantay isagoo leh, Miyaanad xataa Ilaah ka baqin, waayo, isku xukun baad tihiin?
<br/><span class="verse" id="41">41 </span>Waayo, innaga waa inoo xaq, maxaa yeelay, waxaynu helnay abaalkii wixii aynu falnay, ninkanuse wax aan jid ahayn ma uu falin.
<br/><span class="verse" id="42">42 </span>Markaasuu ku yidhi, Ciisow, i xusuuso goortaad boqortooyadaada ku timaado.
<br/><span class="verse" id="43">43 </span>Wuxuu ku yidhi, Runtii waxaan kugu leeyahay, Maanta Firdooska ayaad igula jiri doontaa.
<br/><span class="verse" id="44">44 </span>Haddaba waxay ahayd abbaaraha saacaddii lixaad, dhulka oo dhammuna gudcur buu noqday ilaa saacaddii sagaalaad.
<br/><span class="verse" id="45">45 </span>Qorraxdu way madoobaatay, daahii macbudkuna dhexda ayuu ka kala dillaacay.
<br/><span class="verse" id="46">46 </span>Markaasaa Ciise cod weyn ku dhawaaqay oo yidhi, Aabbow, gacmahaaga ayaan ruuxayga u dhiibayaa. Goortuu waxaas yidhi, ayuu ruuxii bixiyey.
<br/><span class="verse" id="47">47 </span>Boqol-u-taliyihii goortuu arkay wixii dhacay, ayuu Ilaah ammaanay oo yidhi, Hubaal ninkanu xaq buu ahaa.
<br/><span class="verse" id="48">48 </span>Dadkii oo dhan oo daawasho isugu yimid, goortay arkeen wixii dhacay, ayay noqdeen iyagoo laabta garaacaya.
<br/><span class="verse" id="49">49 </span>Waxaa meel fogna ka taagnaayeen kuwii Ciise yiqiin oo dhan iyo dumarkii Galili ka soo raacay, iyagoo waxaas dayaya.
<br/><span class="verse" id="50">50 </span>Oo bal eeg, waxaa jiray nin Yuusuf la odhan jiray oo taliye ahaa, wuxuuna ahaa nin wanaagsan oo xaq ah,
<br/><span class="verse" id="51">51 </span>(isaguna raalli kama ahayn waanidoodii iyo falniinkoodii), wuxuuna ahaa reer Arimataya oo ahayd magaalo Yuhuudda, kan boqortooyada Ilaah sugayay.
<br/><span class="verse" id="52">52 </span>Kanu wuxuu u tegey Bilaatos oo ka baryay Ciise meydkiisii.
<br/><span class="verse" id="53">53 </span>Markaasuu soo dejiyey oo kafan ku duudduubay, oo wuxuu geliyey xabaal dhagax ka qodnayd, meel aan weligeed ninna la dhigin.
<br/><span class="verse" id="54">54 </span>Waxay ahayd Maalintii Diyaargarayska, sabtidiina waa soo dhowaanaysay.
<br/><span class="verse" id="55">55 </span>Dumarkii kala yimid Galili ayaa daba socday oo arkay xabaashii iyo sida meydkiisii loo dhigay.
<br/><span class="verse" id="56">56 </span>Markaasay noqdeen, oo dhir udgoon iyo cadar soo diyargareeyeen. Sabtidiina way nasteen sida qaynuunka u ahaa.
</p>

