
<h3>Cutub 24 </h3>

<p><span class="verse" id="1"> 1</span> Maalintii ugu horraysay ee toddobaadka, goortii waagii beryayay, ayay xabaashii yimaadeen, iyagoo wada dhirtii udgoonayd oo ay diyaargareeyeen.
<br/><span class="verse" id="2">2 </span>Oo waxay arkeen dhagixii oo xabaashii laga giringiriyey.
<br/><span class="verse" id="3">3 </span>Markaasay galeen, laakiin kama ay helin meydkii Rabbi Ciise.
<br/><span class="verse" id="4">4 </span>Waxaa dhacay, intay waxaas ka sii welwelsanaayeen, in laba nin oo dhar dhalaalaya sitaa ag taagnaayeen.
<br/><span class="verse" id="5">5 </span>Dumarkii iyagoo cabsanaya ayay wejigooda hoos ugu foororiyeen dhulka. Markaasay ku yidhaahdeen iyaga, Maxaad kan nool uga dhex doondoonaysaan kuwii dhintay?
<br/><span class="verse" id="6">6 </span>Isagu halkan ma joogo, laakiinse waa sara kacay. Xusuusta siduu idiinla hadlay intuu Galili weli joogay,
<br/><span class="verse" id="7">7 </span>isagoo leh, Wiilka Aadanaha waa in loo gacangeliyo dembilayaasha, oo iskutallaabta lagu qodbo, oo maalinta saddexaad uu soo sara kaco.
<br/><span class="verse" id="8">8 </span>Markaasay hadalladiisii xusuusteen.
<br/><span class="verse" id="9">9 </span>Wayna ka soo noqdeen xabaashii, oo waxaas oo dhan ayay u sheegeen koob-iyo-tobankii iyo kuwii kale oo dhan.
<br/><span class="verse" id="10">10 </span>Waxay ahaayeen Maryantii reer Magdala, iyo Yo'anna, iyo Maryan oo ahayd Yacquub hooyadii; dumarkii kalena oo la jiray ayaa waxaas rasuulladii u sheegay.
<br/><span class="verse" id="11">11 </span>Hadalladaas waxay la noqdeen wax aan micne lahayn, wayna rumaysan waayeen.
<br/><span class="verse" id="12">12 </span>Laakiin Butros ayaa kacay oo xabaashii u orday, markaasuu foororsaday oo wuxuu arkay maryihii keligood oo meel yaal; markaasuu ka tegey oo gurigiis ku noqday isagoo ka yaabban wixii dhacay.
<br/><span class="verse" id="13">13 </span>Laba ka mid ah iyaga waxay maalintaas qudheeda ku socdeen tuulo la odhan jiray Emma'us, tan Yeruusaalem u jirtay lixdan istaadiyon.
<br/><span class="verse" id="14">14 </span>Waxay ka wada hadlayeen wixii dhacay oo dhan,
<br/><span class="verse" id="15">15 </span>oo waxay noqotay intay wada hadlayeen oo wax isweyweyddiinayeen, in Ciise qudhiisa u soo dhowaaday oo la socday.
<br/><span class="verse" id="16">16 </span>Laakiin waa la indhasaabay si aanay u garanayn.
<br/><span class="verse" id="17">17 </span>Markaasuu ku yidhi, Maxay yihiin hadalladan aad isku haysaan intaad socotaan? Wayna istaageen iyagoo fool qulubsan.
<br/><span class="verse" id="18">18 </span>Midkood oo Kale'obas la odhan jiray, ayaa u jawaabay oo ku yidhi, Ma adigoo keliya oo Yeruusaalem deggan oo aan ogayn wixii ayaamahan meeshaas ka dhacay?
<br/><span class="verse" id="19">19 </span>Wuxuu ku yidhi, Wax maxay ah? Waxay ku yidhaahdeen, Wixii ku saabsanaa Ciisihii Reer Naasared, kii ahaa nin nebi ah oo xoog u lahaa wax falniin iyo hadal ah Ilaah iyo dadka oo dhan hortooda,
<br/><span class="verse" id="20">20 </span>iyo sidii wadaaddada sare iyo taliyayaasheennii ugu dhiibeen in dhimasho lagu xukumo, oo iskutallaabta ayay ku qodbeen.
<br/><span class="verse" id="21">21 </span>Laakiin waxaannu rajaynaynay inuu yahay kan Israa'iil soo furan lahaa, laakiin waxaas oo dhan weliba maanta waa u maalintii saddexaad markii ay waxaas oo dhammi dhaceen.
<br/><span class="verse" id="22">22 </span>Weliba dumar annaga naga mid ah ayaa naga yaabsiiyey, kuwii aroortii hore xabaashii tegey.
<br/><span class="verse" id="23">23 </span>Goortii ay meydkiisii waayeen ayay yimaadeen iyagoo leh, Waxaannu weliba aragnay muuqad malaa'igo kuwa yidhi, Wuu nool yahay.
<br/><span class="verse" id="24">24 </span>Qaarkood oo nala joogay ayaa xabaashii tegey, oo waxay arkeen sidii dumarku yidhi, laakiin isagase ma ay arkin.
<br/><span class="verse" id="25">25 </span>Markaasuu ku yidhi, Nacasyo yahow oo qalbigoodu ka raagay inuu rumaysto wixii nebiyada oo dhammi ay ka hadleen.
<br/><span class="verse" id="26">26 </span>Masiixa miyaanay waajib ku ahayn inuu waxaas oo dhan ku silco oo uu ammaantiisa galo?
<br/><span class="verse" id="27">27 </span>Markaasuu ka bilaabay Muuse iyo nebiyada oo dhan, Qorniinka oo dhanna ayuu uga micneeyey wixii isaga qudhiisa ku saabsanaa.
<br/><span class="verse" id="28">28 </span>Goortaasay ku soo dhowaadeen tuuladay ku socdeen, isaguna wuxuu iska dhigay mid sii fogaanaya,
<br/><span class="verse" id="29">29 </span>laakiin way oggolaysiiyeen iyagoo leh, Nala joog, waayo, makhribku waa dhow yahay, maalintiina durba waa dhammaatay. Markaasuu la galay inuu la joogo.
<br/><span class="verse" id="30">30 </span>Waxaa dhacay kolkuu cunto ula fadhiistay inuu kibista qaaday, oo barakeeyey, oo intuu kala jejebiyey ayuu siiyey.
<br/><span class="verse" id="31">31 </span>Markaasaa indhahoodu furmeen, oo isagay garteen, wuuna ka libdhay.
<br/><span class="verse" id="32">32 </span>Markaasay isku yidhaahdeen, Miyaan qalbigeennu gubanin intuu jidka inagula hadlayay iyo intuu Qorniinkii inoo furayay?
<br/><span class="verse" id="33">33 </span>Saacaddaas qudheeda ayay kaceen oo Yeruusaalem ku noqdeen, waxayna arkeen koob-iyo-tobankii iyo kuwii la jiray oo isu ururay,
<br/><span class="verse" id="34">34 </span>iyagoo leh, Hubaal Sayidku waa sara kacay, oo wuxuu u muuqday Simoon.
<br/><span class="verse" id="35">35 </span>Iyaguna waxay ka warrameen wixii jidka ka dhacay iyo siday isaga ugu garteen kala jejebintii kibista.
<br/><span class="verse" id="36">36 </span>Intay waxyaalahaas ku hadlayeen, isaga qudhiisa ayaa dhexdooda taagnaa, oo wuxuu ku yidhi, Nabadi ha idinla jirto.
<br/><span class="verse" id="37">37 </span>Laakiin way argaggexeen oo cabsadeen, waxayna u maleeyeen inay ruuxaan arkeen.
<br/><span class="verse" id="38">38 </span>Markaasuu ku yidhi, Maxaad u naxaysaan? Fikirro maxay qalbigiinna uga kacayaan?
<br/><span class="verse" id="39">39 </span>Gacmahayga iyo cagahayga arka inaan anigu isagii ahay, i taabta oo arka, waayo, ruuxaan jiidh iyo lafo ma leh sidaad igu arkaysaan inaan leeyahay.
<br/><span class="verse" id="40">40 </span>Goortuu waxaas yidhi, ayuu tusay gacmihiisa iyo cagihiisa.
<br/><span class="verse" id="41">41 </span>Intay yaabsanaayeen iyagoo aan weli rumaysan farxad aawadeed, wuxuu ku yidhi, Halkan wax la cuno ma ku haysaan?
<br/><span class="verse" id="42">42 </span>Kolkaasay waxay siiyeen in kalluun duban ah.
<br/><span class="verse" id="43">43 </span>Markaasuu qaaday oo hortooda ku cunay.
<br/><span class="verse" id="44">44 </span>Wuxuu ku yidhi, Kuwani waa hadalladaydii aan idinkula hadlay intii aan weli idinla jiray. Waa inay noqdaan wax walba oo sharciga Muuse iyo nebiyadii iyo sabuurrada laygaga qoray oo igu saabsanaa.
<br/><span class="verse" id="45">45 </span>Markaasuu garashadooda u furay si ay u gartaan Qorniinka.
<br/><span class="verse" id="46">46 </span>Wuxuuna ku yidhi, Sidaasay u qoran tahay, Waa inuu Masiixu silco, oo uu maalinta saddexaad kuwa dhintay ka soo sara kaco,
<br/><span class="verse" id="47">47 </span>iyo in toobaddii iyo dembidhaafka magiciisa lagu wacdiyo quruumaha oo dhan oo laga bilaabo Yeruusaalem.
<br/><span class="verse" id="48">48 </span>Idinkuna waxyaalahaas ayaad markhaati ka tihiin.
<br/><span class="verse" id="49">49 </span>Oo bal eega, waxaan idiin soo dirayaa ballankii Aabbahay, laakiin magaalada jooga ilaa xoog laydinka huwiyo xagga sare.
<br/><span class="verse" id="50">50 </span>Markaasuu iyaga kaxeeyey ilaa meel ku dhow Beytaniya, oo intuu gacmihii kor u qaaday ayuu barakeeyey.
<br/><span class="verse" id="51">51 </span>Waxaa dhacay intuu barakaynayay inuu ka tegey, oo waxaa kor loogu qaaday samada.
<br/><span class="verse" id="52">52 </span>Markaasay isaga caabudeen, oo waxay Yeruusaalem kula noqdeen farxad weyn;
<br/><span class="verse" id="53">53 </span>oo goor walbaba macbudka ayay ku jireen iyagoo Ilaah ammaanaya.
</p>

