
<h3>Cutub 22 </h3>

<p><span class="verse" id="1"> 1</span> Waxaa soo dhowaatay Iiddii Kibistii-aan-khamiirka-lahayn oo la yidhaahdo Kormaridda.
<br/><span class="verse" id="2">2 </span>Markaasaa wadaaddadii sare iyo culimmadii waxay dooneen si ay u dilaan isaga, waayo, dadka ayay ka baqeen.
<br/><span class="verse" id="3">3 </span>Markaasaa Shayddaanku wuxuu galay Yuudas, kan Iskariyod la odhan jiray, isagoo ka mid ah tirada laba-iyo-tobanka.
<br/><span class="verse" id="4">4 </span>Markaasuu tegey, oo wuxuu la hadlay wadaaddada sare iyo madaxdii askarta si uu ugu gacangeliyo.
<br/><span class="verse" id="5">5 </span>Goortaasay farxeen oo kula heshiiyeen inay lacag siiyaan,
<br/><span class="verse" id="6">6 </span>wuuna oggolaaday, oo wuxuu doonayay goor wanaagsan inuu u soo gacangeliyo intii dadka maqnaayeen.
<br/><span class="verse" id="7">7 </span>Waxaa timid maalintii Iidda Kibista-aan-khamiirka-lahayn, tan la leeyahay in neefka Kormaridda la gowraco.
<br/><span class="verse" id="8">8 </span>Markaasaa Ciise wuxuu diray Butros iyo Yooxanaa isagoo ku leh, Taga oo Kormaridda inoo soo diyaargareeya aan cunnee.
<br/><span class="verse" id="9">9 </span>Waxay ku yidhaahdeen, Xaggee baad doonaysaa inaannu ku diyaargarayno?
<br/><span class="verse" id="10">10 </span>Wuxuu ku yidhi, Bal eega, goortaad magaalada gashaan waxaa idinla kulmi doona nin ashuun biyah sita. Isaga raaca oo ka daba gala guriguu galo.
<br/><span class="verse" id="11">11 </span>Waxaad ninka guriga leh ku tidhaahdaan, Macallinkii wuxuu kugu leeyahay, Meeday qooladdii martidu oo aan xertayda kula cuni doono cashada Iidda Kormaridda?
<br/><span class="verse" id="12">12 </span>Wuxuu idin tusayaa qoolad weyn oo sare oo goglan, halkaa ku diyaargareeya.
<br/><span class="verse" id="13">13 </span>Markaasay tageen, oo waxay heleen siduu u sheegay, oo cashada Iidda Kormaridda way diyaargareeyeen.
<br/><span class="verse" id="14">14 </span>Goortii saacaddii timid ayuu fadhiistay, isaga iyo rasuulladiiba.
<br/><span class="verse" id="15">15 </span>Markaasuu wuxuu ku yidhi, Aad baan u doonayay inaan cashadan Iidda Kormaridda idinla cuno intaanan xanuunsan.
<br/><span class="verse" id="16">16 </span>Waayo, waxaan idinku leeyahay, Mar dambe tan ma cuni doono ilaa ay ku dhammaystiranto boqortooyada Ilaah dhexdeeda.
<br/><span class="verse" id="17">17 </span>Markaasuu koob qaaday, oo goortuu mahadnaqay ayuu yidhi, Kan qaata oo qaybsada,
<br/><span class="verse" id="18">18 </span>waayo, waxaan idinku leeyahay, Hadda dabadeed anigu midhaha geedka canabka ah kama cabbi doono ilaa ay boqortooyada Ilaah timaado.
<br/><span class="verse" id="19">19 </span>Kibisna wuu qaaday, oo goortuu mahadnaqay, ayuu kala jejebiyey, oo iyaga siiyey, isagoo leh, Tanu waa jidhkaygii laydiin bixiyey. Waxan xusuustayda u sameeya.
<br/><span class="verse" id="20">20 </span>Sidaas oo kale cashada dabadeed koobkuu qaaday isagoo leh, Koobkanu waa axdiga cusub oo dhiiggayga aawadiin loo daadshay,
<br/><span class="verse" id="21">21 </span>laakiin eega, gacanta kan i gacangelinaya miiskay ila saaran tahay,
<br/><span class="verse" id="22">22 </span>waayo, Wiilka Aadanahu waa baxayaa sidii loo gooyay, laakiin hoog waxaa leh ninkaas gacangelinaya.
<br/><span class="verse" id="23">23 </span>Markaasay waxay bilaabeen inay dhexdooda isweyddiiyaan midkood waxan yeeli doona.
<br/><span class="verse" id="24">24 </span>Dhexdoodana waxaa ku jirtay dood ku saabsanayd midkood lagu tirinaya inuu ugu weyn yahay.
<br/><span class="verse" id="25">25 </span>Markaasuu ku yidhi, Quruumaha boqorradoodu ay u taliyaan iyaga, kuwa xukun ku lehna waxaa la yidhaahdaa, Wanaagfalayaal.
<br/><span class="verse" id="26">26 </span>Idinkuse sidaas ma ahaan doontaan, laakiin kan dhexdiinna ugu weyn, ha noqdo sida kan yar; kan u sarreeyaana, ha noqdo sida kan adeega.
<br/><span class="verse" id="27">27 </span>Waayo, kee baa weyn, ma kan cuntada u fadhiya baa mise waa kan adeega? Miyaanu ahayn kan cuntada u fadhiya? Aniguse sida kan adeega ayaan idiin dhex joogaa.
<br/><span class="verse" id="28">28 </span>Idinku waxaad tihiin kuwa ila sii joogay markii lay jirrabayay.
<br/><span class="verse" id="29">29 </span>Waxaan idiin yeelayaa boqortooyo sida aabbahay iigu yeelay,
<br/><span class="verse" id="30">30 </span>si aad wax uga cuntaan oo uga cabtaan miiskayga oo boqortooyadayda ku jira, oo waxaad ku fadhiisan doontaan carshiyo idinkoo xukumaya laba-iyo-tobanka qolo oo Israa'iil.
<br/><span class="verse" id="31">31 </span>Simoonow, Simoonow, ogow, Shayddaanka ayaa ku doonay inuu kuu haadiyo sida sarreen,
<br/><span class="verse" id="32">32 </span>laakiin waan kuu baryootamay si aanu rumaysadkaagu u baabbi'in, adiguna goortaad hadaysantid walaalaha adkee.
<br/><span class="verse" id="33">33 </span>Markaasuu wuxuu ku yidhi, Sayidow, diyaar baan u ahay inaan kuu raaco xabsiga iyo dhimashadaba.
<br/><span class="verse" id="34">34 </span>Isaguse wuxuu ku yidhi, Waxaan kuu sheegayaa, Butrosow, maanta diiqu ciyi maayo ilaa aad saddex kol dafirtid inaad i taqaan.
<br/><span class="verse" id="35">35 </span>Wuxuuna ku yidhi, Goortaan idin diray kiishadla'aan iyo qandila'aan iyo kabola'aan, wax ma u baahnaydeen? Waxay yidhaahdeen, Maya, waxba.
<br/><span class="verse" id="36">36 </span>Markaasuu ku yidhi, Laakiin haddeer kii kiishad qabaa ha qaato, sidaas oo kalena qandi ha qaato. Kii aan midna qabinna, dharkiisa ha iibiyo, oo seef ha iibsado.
<br/><span class="verse" id="37">37 </span>Waayo, waxaan idinku leeyahay, Waa inuu igu dhammaado qorniinkan leh, Waxaa isaga lagu tiriyey sharcilaawayaasha. Waayo, waxa igu saabsani dhammaad bay leeyihiin.
<br/><span class="verse" id="38">38 </span>Markaasay waxay yidhaahdeen, Sayidow, bal eeg, laba seefood ayaa halkan yaale. Wuxuu ku yidhi, Waa ku filan tahay.
<br/><span class="verse" id="39">39 </span>Markaasuu baxay oo Buur Saytuun tegey sidii caadadiisu ahayd, xertiina waa raacday.
<br/><span class="verse" id="40">40 </span>Markuu meeshii joogay ayuu ku yidhi, Tukada inaydnaan jirrabaadda gelin.
<br/><span class="verse" id="41">41 </span>Markaasuu intii dhagax la tuuro ka durkay, wuuna jilba joogsaday oo tukaday,
<br/><span class="verse" id="42">42 </span>isagoo leh, Aabbow, haddaad doonaysid, koobkan iga fogee, hase ahaatee, doonistaydu yaanay noqon, taaduse ha noqoto.
<br/><span class="verse" id="43">43 </span>Markaasaa waxaa samada kaga muuqatay malaa'ig isaga xoogaynaysa.
<br/><span class="verse" id="44">44 </span>Isagoo aad u xanuunsan ayuu dadaal ku tukaday, dhididkiisuna wuxuu noqday sida dhibicyo dhiig ah oo dhulka ku dhacaya.
<br/><span class="verse" id="45">45 </span>Goortuu tukashadiisii ka soo kacay, ayuu xertii u yimid oo wuxuu arkay iyagoo caloolxumo la hurda.
<br/><span class="verse" id="46">46 </span>Markaasuu ku yidhi, Maxaad u huruddaan? Kaca oo tukada inaydnaan jirrabaadda gelin.
<br/><span class="verse" id="47">47 </span>Intuu weli hadlayay, bal eeg, waxaa yimid dad badan, oo kii Yuudas la odhan jiray oo laba-iyo-tobanka ka mid ahaa ayaa hortooda socday. Wuxuuna u soo dhowaaday Ciise inuu dhunkado.
<br/><span class="verse" id="48">48 </span>Laakiin Ciise wuxuu ku yidhi, Yuudasow, ma waxaad Wiilka Aadanaha ku gacangelinaysaa dhunkasho?
<br/><span class="verse" id="49">49 </span>Kuwii ag joogay goortay garteen waxa dhici doona, waxay yidhaahdeen, Sayidow, seef miyaannu ku dhufannaa?
<br/><span class="verse" id="50">50 </span>Markaasaa midkood wuxuu ku dhuftay wadaadka sare addoonkiisii, oo dhegta midigta ka gooyay.
<br/><span class="verse" id="51">51 </span>Laakiin Ciise ayaa u jawaabay oo ku yidhi, Sii daaya. Markaasuu dhegtiisa taabtay oo bogsiiyey.
<br/><span class="verse" id="52">52 </span>Kuwa u yimid, waxa weeye, wadaaddadii sare, iyo madaxdii askarta oo macbudka, iyo waayeelladii, waxaa Ciise ku yidhi, Ma waxaad iila soo baxdeen seefo iyo ulo sidaan tuug ahay?
<br/><span class="verse" id="53">53 </span>Goortaan maalin walba macbudka idinkula jiri jiray, gacmo iguma aydaan soo taagi jirin, laakiin tanu waa saacaddiinna iyo xoogga gudcurka.
<br/><span class="verse" id="54">54 </span>Markaasay isagii qabteen oo kaxeeyeen, oo wadaadkii sare gurigiisa ayay geliyeen. Laakiin Butros baa meel fog ka daba socday,
<br/><span class="verse" id="55">55 </span>oo goortay barxadda dhexdeeda dab ka shideen, oo ay wada fadhiisteen, ayaa Butros dhexdooda fadhiistay.
<br/><span class="verse" id="56">56 </span>Laakiin gabadh baa intay aragtay isagoo dabka iftiinkiisa fadhiya, aad bay u dayday oo tidhi, Kanuna waa la jiray isagii.
<br/><span class="verse" id="57">57 </span>Isaguse waa dafiray oo ku yidhi, Naag yahay, anigu garanba maayo isagii.
<br/><span class="verse" id="58">58 </span>Waxoogaa yar dabadeed qof kale ayaa arkay oo yidhi, Adiguna midkood baad tahay. Butros baase yidhi, Nin yahow, anigu ma ihi.
<br/><span class="verse" id="59">59 </span>Goortii saacad dhaaftay mid kale ayaa adkeeyey isagoo leh, Run weeye, kanuna waa la jiray, waayo, waa reer Galili.
<br/><span class="verse" id="60">60 </span>Laakiin Butros wuxuu ku yidhi, Nin yahow, anigu garan maayo waxaad leedahay. Kolkiiba intuu weli hadlayay, diiqii baa ciyey.
<br/><span class="verse" id="61">61 </span>Markaasaa Rabbigu soo jeestay oo Butros eegay; Butrosna wuxuu xusuustay ereygii Rabbiga siduu ku yidhi, Maanta intaanu diiqu ciyin, saddex kol ayaad i dafiri doontaa.
<br/><span class="verse" id="62">62 </span>Markaasuu dibadda u baxay oo aad u ooyay.
<br/><span class="verse" id="63">63 </span>Nimankii Ciise qabtay way ku kajameen oo garaaceen.
<br/><span class="verse" id="64">64 </span>Oo intay indhaha ka xidheen ayay weyddiiyeen oo ku yidhaahdeen, Noo sheeg, yuu yahay kan kugu dhuftay?
<br/><span class="verse" id="65">65 </span>Wax badan oo kalena ayay ku lahaayeen iyagoo caayaya.
<br/><span class="verse" id="66">66 </span>Kolkuu waagii beryay, waxaa ururay waayeelladii dadka oo ahaa wadaaddadii sare iyo culimmadiiba, oo waxay isagii geeyeen shirkoodii iyagoo leh,
<br/><span class="verse" id="67">67 </span>Haddii aad Masiixa tahay, noo sheeg. Wuxuuse ku yidhi, Haddaan idiin sheego ma rumaysan doontaan.
<br/><span class="verse" id="68">68 </span>Haddaan idin weyddiiyona, iima jawaabi doontaan.
<br/><span class="verse" id="69">69 </span>Laakiin hadda dabadeed Wiilka Aadanahu wuxuu fadhiisan doonaa midigta xoogga Ilaah.
<br/><span class="verse" id="70">70 </span>Markaasay waxay wada yidhaahdeen, Haddaba miyaad tahay Wiilka Ilaah? Wuxuu ku yidhi, Waad tidhaahdeen inaan ahay.
<br/><span class="verse" id="71">71 </span>Markaasay yidhaahdeen, Maxaannu markhaati weli ugu baahan nahay? Waayo, qudheenna ayaa afkiisa ka maqalnay.
</p>

