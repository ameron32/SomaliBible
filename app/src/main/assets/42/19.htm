
<h3>Cutub 19 </h3>

<p><span class="verse" id="1"> 1</span>Ciise wuxuu galay oo dhex marayay Yerixoo.
<br/><span class="verse" id="2">2 </span>Oo bal eeg, waxaa jiray nin Sakhayos la odhan jiray; kan ahaa madaxda cashuurqaadayaasha, oo hodan buuna ahaa.
<br/><span class="verse" id="3">3 </span>Wuxuuna doonayay inuu Ciise arko cid uu yahay, wuuna kari waayay dadkii badnaa aawadood, waayo, wuu gaabnaa.
<br/><span class="verse" id="4">4 </span>Hore buu u orday, oo wuxuu fuulay geed sukomoor inuu isaga arko, waayo, goor dhow jidkaas ayuu soo mari lahaa.
<br/><span class="verse" id="5">5 </span>Ciise goortuu meeshii yimid, ayuu kor u eegay, oo wuxuu ku yidhi, Sakhayosow, dhaqso u soo deg, waayo, maanta waa inaan gurigaaga joogo.
<br/><span class="verse" id="6">6 </span>Dhaqso ayuu u soo degay, oo farxad ayuu ku soo dhoweeyey.
<br/><span class="verse" id="7">7 </span>Dadkii goortay arkeen, kulligood way wada gunuunaceen, iyagoo leh, Nin dembi leh ayuu u marti galay.
<br/><span class="verse" id="8">8 </span>Sakhayos waa istaagay oo Rabbiga ku yidhi, Bal eeg, Sayidow, maalkayga badhkiisa ayaan masaakiinta siinayaa, oo haddii aan nin wax ka dulmay, waxaan u celinayaa afar laab.
<br/><span class="verse" id="9">9 </span>Ciise wuxuu ku yidhi, Maanta badbaadinta ayaa gurigan timid, waayo, isaguna waa ina Ibraahim.
<br/><span class="verse" id="10">10 </span>Waayo, Wiilka Aadanahu wuxuu u yimid inuu kii hallaabay doondoono oo badbaadiyo.
<br/><span class="verse" id="11">11 </span>Goortay waxaas maqleen, masaal buu ku daray oo ku hadlay, waayo, wuxuu ku dhowaa Yeruusaalem, waxayna u maleeyeen boqortooyada Ilaah inay markiiba soo muuqan doonto.
<br/><span class="verse" id="12">12 </span>Sidaa darteed wuxuu yidhi, Nin sharaf leh ayaa dal fog tegey inuu boqortooyo soo helo oo soo noqdo.
<br/><span class="verse" id="13">13 </span>Wuxuu u yeedhay tobankiisa addoon, oo wuxuu u dhiibay toban mina, oo ku yidhi, Ku baayacmushtara ilaa aan soo noqdo.
<br/><span class="verse" id="14">14 </span>Laakiin dadkii magaaladiisa ayaa nacay, oo waxay ka daba direen ergo iyagoo leh, Dooni mayno ninkaas inuu boqor noo ahaado.
<br/><span class="verse" id="15">15 </span>Goortuu soo noqday isagoo boqortooyadii qaatay, wuxuu ku amray in loo yeedho addoommadii uu lacagtii u dhiibay inuu ogaado mid kasta intuu ka faa'iiday baayacmushtarigii.
<br/><span class="verse" id="16">16 </span>Kii hore ayaa u yimid oo ku yidhi, Sayidow, minahaagii ayaa toban kale laga faa'iiday.
<br/><span class="verse" id="17">17 </span>Markaasuu ku yidhi, Si wanaagsan baad yeeshay, addoon yahow wanaagsan. Wax yar ayaad aamin ku ahayd, ee toban magaalo u sarree.
<br/><span class="verse" id="18">18 </span>Markaasaa kii labaad yimid isagoo leh, Sayidow, minahaagii waxaa laga faa'iiday shan mina.
<br/><span class="verse" id="19">19 </span>Kaasna wuxuu ku yidhi, Adna shan magaalo u sarree.
<br/><span class="verse" id="20">20 </span>Kii kalena waa yimid isagoo leh, Sayidow, waa kaa minahaagii aan maro yar ku guntay oo meel dhigay.
<br/><span class="verse" id="21">21 </span>Waayo, waan kaa baqay, maxaa yeelay, nin ba'an baad tahay; waxaad qaadataa waxaanad dhigan, oo waxaad gurataa waxaanad beeran.
<br/><span class="verse" id="22">22 </span>Wuxuu ku yidhi, Waxaa afkaaga ka soo baxay ayaan kugu xukumayaa, addoon yahow sharka leh. Waad ogayd inaan ahay nin ba'an oo qaato wixii aanan dhigan oo gurto wixii aanan beeran.
<br/><span class="verse" id="23">23 </span>Maxaad haddaba lacagtaydii baangiga u dhigi weyday, si, markaan imaado, aan u soo qaato lacagtaydii iyo faa'iidadeediiba?
<br/><span class="verse" id="24">24 </span>Markaasuu ku yidhi kuwii ag taagnaa, Minaha ka qaada oo u dhiiba kan tobanka mina haya.
<br/><span class="verse" id="25">25 </span>Waxay ku yidhaahdeen, Sayidow, toban mina ayuu hayaa.
<br/><span class="verse" id="26">26 </span>Waxaan idinku leeyahay, Mid walba oo wax haysta waa la siin doonaa, kii aan waxba haysanse waa laga qaadi doonaa xataa wuxuu haysto.
<br/><span class="verse" id="27">27 </span>Laakiin cadowyadaydan oo aan doonin inaan boqor u ahaado halkan keena oo hortayda ku laaya.
<br/><span class="verse" id="28">28 </span>Goortuu waxaas ku hadlay ayuu hore u socday oo Yeruusaalem tegey.
<br/><span class="verse" id="29">29 </span>Goortuu Beytfaage iyo Beytaniya ku dhowaaday ilaa buurta Buur Saytuun la yidhaahdo ayuu laba xer ah diray,
<br/><span class="verse" id="30">30 </span>isagoo leh, Tuulada idinka soo hor jeedda taga, tan goortaad gashaan aad ka helaysaan qayl xidhan oo aan ninna weligii fuulin; soo fura oo keena.
<br/><span class="verse" id="31">31 </span>Haddii laydin weyddiiyo oo laydinku yidhaahdo, Maxaad u furaysaan? waxaad ku tidhaahdaan, Sayidkaa u baahan.
<br/><span class="verse" id="32">32 </span>Markaasay kuwii la diray tageen oo heleen sidii lagu yidhi.
<br/><span class="verse" id="33">33 </span>Kolkay qaylka furayeen ayaa kuwii lahaa ku yidhaahdeen, Maxaad qaylka u furaysaan?
<br/><span class="verse" id="34">34 </span>Waxay ku yidhaahdeen, Sayidkaa u baahan.
<br/><span class="verse" id="35">35 </span>Markaasay Ciise u keeneen, oo dharkoodii bay qaylkii dusha ka saareen, oo Ciise ayay fuusheen.
<br/><span class="verse" id="36">36 </span>Oo intuu socday, dharkoodii ayay jidka ku gogleen.
<br/><span class="verse" id="37">37 </span>Goortuu ku soo dhowaanayay xataa meeshii Buur Saytuun laga dego, dadkii oo dhan oo xertii ahaa ayaa bilaabay inay farxaan, oo cod weyn Ilaah ku ammaanaan waxa xoogga leh oo dhan oo ay arkeen aawadood,
<br/><span class="verse" id="38">38 </span>iyagoo leh, Waxaa barakaysan Boqorka Rabbiga magiciisa ku imanaya. Nabadi jannada ha ku jirto, ammaantuna meelaha ugu sarreeya.
<br/><span class="verse" id="39">39 </span>Farrisiintii qaarkood oo dadkii badnaa ku dhex jiray ayaa ku yidhi, Macallimow, xertaada canaano.
<br/><span class="verse" id="40">40 </span>Markaasuu u jawaabay oo ku yidhi, Waxaan idinku leeyahay, Kuwani hadday aamusaan, dhagaxyada ayaa qaylin doona.
<br/><span class="verse" id="41">41 </span>Oo markuu ku soo dhowaaday, ayuu magaalada arkay oo u ooyay,
<br/><span class="verse" id="42">42 </span>isagoo leh, Adigu haddii aad maalintan garan lahayd waxa nabad ah! Laakiin hadda waa laga qariyey indhahaaga.
<br/><span class="verse" id="43">43 </span>Waayo, maalmuhu way kuu iman doonaan markii cadowyadaadu ay xaggaaga dhufays u soo qodan doonaan, oo ay kugu wareegi doonaan oo ay dhinac walba kaa celin doonaan.
<br/><span class="verse" id="44">44 </span>Way ku dumin doonaan, adiga iyo carruurtaada kugu jirta, oo kuguma dayn doonaan dhagax dhagax dul saaran, waayo, waad garan weyday wakhtigii booqashadaada.
<br/><span class="verse" id="45">45 </span>Wuxuu galay macbudka oo bilaabay inuu ka eryo kuwii wax ku iibinayay,
<br/><span class="verse" id="46">46 </span>isagoo ku leh, Waa qoran tahay, Gurigaygu wuxuu ahaan doonaa guriga tukashada, laakiin idinku waxaad ka dhigteen god tuugo.
<br/><span class="verse" id="47">47 </span>Maalin walba ayuu macbudka ku jiri jiray isagoo wax baraya; laakiin wadaaddada sare iyo culimmada iyo madaxda dadku waxay dooneen inay dilaan,
<br/><span class="verse" id="48">48 </span>oo ay waayeen waxay ku sameeyaan, waayo, dadka oo dhan ayaa aad u dhegaysanayay.
</p>

