
<h3>Cutub 17 </h3>

<p><span class="verse" id="1"> 1</span> Wuxuu xertiisii ku yidhi, Ma suurtowdo inaan xumaantu iman, laakiin waa u hoog kan ay xumaantu ka timaado.
<br/><span class="verse" id="2">2 </span>In qof yaryarkan midkood xumeeyo, waxaa uga roon in dhagaxshiid luqunta looga lalmiyo oo badda lagu tuuro.
<br/><span class="verse" id="3">3 </span>Iska dhawra. Walaalkaa hadduu dembaabo, canaano; hadduuna toobadkeeno, cafi.
<br/><span class="verse" id="4">4 </span>Hadduu toddoba goor maalintii kugu dembaabo, oo toddoba goor kuu soo jeesto, isagoo leh, Waa toobadkeenay, waa inaad cafido.
<br/><span class="verse" id="5">5 </span>Markaasay rasuulladii waxay Rabbiga ku yidhaahdeen, Rumaysad noo kordhi.
<br/><span class="verse" id="6">6 </span>Rabbiguna wuxuu ku yidhi, Haddaad leedihiin rumaysad iniin khardal le'eg, waxaad ku odhan lahaydeen geedkan sukamin, Ruq, oo badda ku beeran, wuuna idin addeeci lahaa.
<br/><span class="verse" id="7">7 </span>Laakiin kiinnee baa leh addoon dhulka jaraya ama adhi jiraya, oo ku odhan doona goortuu beerta ka yimaado, Dhaqso u kaalay oo cunto u fadhiiso?
<br/><span class="verse" id="8">8 </span>Laakiin miyaanu ku odhan doonin, Diyaari waxaan ku casheeyo, oo gunto, oo ii adeeg intaan wax cunayo oo cabbayo, kolkaa dabadeed ayaad wax cuni oo cabbi?
<br/><span class="verse" id="9">9 </span>Miyuu addoonkii u mahadnaqayaa, waayo, wuxuu sameeyey wixii la amray?
<br/><span class="verse" id="10">10 </span>Sidaas oo kale idinkuna goortaad samaysaan wixii laydinku amray oo dhan, waxaad tidhaahdaan, Addoommo aan waxtar lahayn baannu nahay; wixii aannu lahayn inaannu samayno ayaannu samaynay.
<br/><span class="verse" id="11">11 </span>Waxaa dhacay intay Yeruusaalem ku sii socdeen inuu Samaariya iyo Galili dhex marayay.
<br/><span class="verse" id="12">12 </span>Oo goortuu tuulo galay, waxaa la kulmay toban nin oo baras leh oo meel fog ka istaagay.
<br/><span class="verse" id="13">13 </span>Markaasay codka kor u qaadeen iyagoo leh, Ciisow, Macallimow, noo naxariiso.
<br/><span class="verse" id="14">14 </span>Goortuu arkay, wuxuu ku yidhi, Taga oo istusa wadaaddada. Oo waxaa dhacay, intay sii socdeen, inay daahirsameen.
<br/><span class="verse" id="15">15 </span>Midkood goortuu arkay inuu bogsaday, ayuu soo jeestay oo cod weyn Ilaah ku ammaanay.
<br/><span class="verse" id="16">16 </span>Oo wejigiisa ayuu cagihiisa ag dhigay oo u mahadnaqay. Wuxuuna ahaa reer Samaariya.
<br/><span class="verse" id="17">17 </span>Ciisena waa u jawaabay oo ku yidhi, Tobankii miyaanay daahirsamin? Laakiin meeye sagaalkii?
<br/><span class="verse" id="18">18 </span>Miyaan la arag kuwa u soo noqday inay Ilaah ammaanaan, shisheeyahan maahee?
<br/><span class="verse" id="19">19 </span>Markaasuu ku yidhi, Kac oo soco. Rumaysadkaaga ayaa ku bogsiiyey.
<br/><span class="verse" id="20">20 </span>Farrisiintii goortay weyddiiyeen oo ku yidhaahdeen, Goormay boqortooyada Ilaah imanaysaa? wuxuu ugu jawaabay, Boqortooyada Ilaah dhawrid ku iman mayso.
<br/><span class="verse" id="21">21 </span>Lamana odhan doono, Waa tan! ama, Waa taas! waayo, bal eega, boqortooyada Ilaah waa idinku dhex jirtaa.
<br/><span class="verse" id="22">22 </span>Markaasuu xertii ku yidhi, Maalmuhu waa iman doonaan goortaad dooni doontaan inaad aragtaan maalmaha Wiilka Aadanaha middood, mana arki doontaan.
<br/><span class="verse" id="23">23 </span>Waxaana laydinku odhan doonaa, Waa taas! Waa tan! Ha bixina, hana raacina.
<br/><span class="verse" id="24">24 </span>Waayo, sida hillaacu markuu dhinaca hoose oo cirka ka hillaaco oo ilaa dhinaca kale oo hoose oo cirka u ifiyo, sidaas oo kale ayuu Wiilka Aadanahuna ahaan doonaa maalintiisa.
<br/><span class="verse" id="25">25 </span>Laakiin kolka hore waxay waajib ugu tahay inuu wax badan ku xanuunsado oo uu qarniganu diido isaga.
<br/><span class="verse" id="26">26 </span>Oo sidii wakhtigii Nuux ahaa, sidaas oo kale ayay noqon doontaa maalmaha Wiilka Aadanaha.
<br/><span class="verse" id="27">27 </span>Wax bay cuni jireen oo cabbi jireen, wayna guursan jireen oo guur baa la siin jiray, ilaa maalintii Nuux uu doonnida galay, oo daadkii yimid oo wada baabbi'iyey.
<br/><span class="verse" id="28">28 </span>Sidaas oo kale ayay weliba ahayd maalmihii Luud. Wax bay cuni jireen oo cabbi jireen, wax bayna iibsan jireen oo iibin jireen, oo beeran jireen, oo dhisan jireen.
<br/><span class="verse" id="29">29 </span>Laakiin maalintii Luud ka baxay Sodom ayay dab iyo baaruud cirka kaga soo daateen oo wada baabbi'iyeen.
<br/><span class="verse" id="30">30 </span>Si la mid ah ayay noqon doontaa maalinta Wiilka Aadanahu soo muuqdo.
<br/><span class="verse" id="31">31 </span>Maalintaas kii guriga fuushanu, oo alaabtiisu guriga ku jirto, yaanu u soo degin inuu soo qaato; kii beerta joogaana sidaas oo kale yaanu dib u noqon.
<br/><span class="verse" id="32">32 </span>Naagtii Luud xusuusta.
<br/><span class="verse" id="33">33 </span>Kan doona inuu naftiisa badbaadiyo waa lumin doonaa, laakiin kan lumiya ayaa badbaadin doona.
<br/><span class="verse" id="34">34 </span>Waxaan idinku leeyahay, Habeenkaas laba nin ayaa sariir wada joogi doona; mid waa la qaadi doonaa, kan kalena waa laga tegi doonaa.
<br/><span class="verse" id="35">35 </span>Waxaana jiri doona laba naagood oo wax isla shiidi doona, mid waa la qaadi doonaa, tan kalena waa laga tegi doonaa.
<br/><span class="verse" id="36">36 </span>Waxaana beerta ku jiri doona laba nin, mid waa la qaadi doonaa, kan kalena waa laga tegi doonaa.
<br/><span class="verse" id="37">37 </span>Markaasay u jawaabeen oo ku yidhaahdeen, Xaggee, Sayidow? Wuxuuna ku yidhi, Meeshii bakhtigu yaal, halkaas ayaa gorgorraduna isugu ururi doonaan.
</p>

