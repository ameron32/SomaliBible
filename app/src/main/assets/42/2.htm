
<h3>Cutub 2 </h3>

<p><span class="verse" id="1"> 1</span>Wakhtigaas waxaa dhacay in amar ka soo baxay Kaysar Awgustus in dadka dunida jooga oo dhan la qoro.
<br/><span class="verse" id="2">2 </span>Qorniinkaas kolkii ugu horreeyey waxaa la sameeyey markii Kuranayos xukumi jiray Suuriya.
<br/><span class="verse" id="3">3 </span>Dhammaan waxay u wada tageen in la qoro, mid kastaba magaaladiisii.
<br/><span class="verse" id="4">4 </span>Yuusufna Galili ayuu ka kacay, oo magaaladii Naasared ka tegey, oo wuxuu aaday Yahuudiya ilaa magaaladii Daa'uud oo Beytlaxam la odhan jiray, maxaa yeelay, wuxuu ahaa dadkii iyo dhashii Daa'uud,
<br/><span class="verse" id="5">5 </span>in lala qoro Maryan oo ahayd tii u doonanayd oo uurka lahayd.
<br/><span class="verse" id="6">6 </span>Waxaa dhacay kolkay halkaas joogeen in maalmihii ay umuli lahayd dhammaadeen,
<br/><span class="verse" id="7">7 </span>waxayna umushay wiilkeedii curadka ahaa, markaasay maro ku duudduubtay oo qabaal ku jiifisay, waayo, meel ay ku hoydaan ayay hudheelkii ka waayeen.
<br/><span class="verse" id="8">8 </span>Dalkaas waxaa jiray adhijirro bannaanka jooga oo habeenkii idahooda ilaalinaya.
<br/><span class="verse" id="9">9 </span>Malaa'igtii Rabbiga ayaa ag istaagtay, oo ammaanta Rabbiga ayaa iftiimisay hareerahooda, aad bayna u baqeen.
<br/><span class="verse" id="10">10 </span>Markaasaa malaa'igtii ku tidhi, Ha baqina, waayo, ogaada, waxaan idiin keenay war wanaagsan oo leh farxad weyn oo u ahaan dadka oo dhan.
<br/><span class="verse" id="11">11 </span>Waayo, maanta waxaa magaalada Daa'uud idiinku dhashay Badbaadiye oo ah Masiixa Rabbiga ah.
<br/><span class="verse" id="12">12 </span>Oo waxaa calaamo idiin ahaan tan, waxaad heli doontaan ilmo maro ku duudduuban oo ku jiifa qabaal.
<br/><span class="verse" id="13">13 </span>Dhaqsoba waxaa malaa'igtii la jirtay guuto fara badan oo jannada ka timid, wayna ammaanayeen Ilaah oo lahaayeen,
<br/><span class="verse" id="14">14 </span>Ilaah ha ku ammaanmo meelaha ugu sarreeya, Xagga dhulkana nabad ha ahaato dadka ka farxiya Ilaah dhexdooda.
<br/><span class="verse" id="15">15 </span>Waxaa dhacay markii malaa'igihii ka tageen oo jannada ku noqdeen in adhijirradii isku yidhaahdeen, Haddana aan tagno xataa ilaa Beytlaxam, aan aragnee waxaas dhacay oo Rabbiga ina ogeysiiyey.
<br/><span class="verse" id="16">16 </span>Markaasay dhaqso u yimaadeen oo waxay heleen Maryan iyo Yuusufba iyo ilmihii oo qabaal ku jiifa.
<br/><span class="verse" id="17">17 </span>Oo goortay arkeen, waxay ogeysiiyeen hadalka ilmahan looga sheegay iyaga.
<br/><span class="verse" id="18">18 </span>Dadkii maqlay oo dhanna ayaa ka yaabay waxyaalihii adhijirradu u sheegeen.
<br/><span class="verse" id="19">19 </span>Maryanse hadalkaas oo dhan ayay haysatay oo qalbigeeda kaga fikirtay.
<br/><span class="verse" id="20">20 </span>Adhijirraduna way noqdeen iyagoo Ilaah ku ammaanaya oo ku weynaynaya waxyaalihii ay maqleen oo ay arkeen oo dhan, sidii iyaga loogu sheegay.
<br/><span class="verse" id="21">21 </span>Goortii siddeed maalmood dhammaatay oo wiilkii la gudi lahaa, magiciisii waxaa loo baxshay Ciise, sida malaa'igtii ugu bixisay intaan uurka lagu uuraysan.
<br/><span class="verse" id="22">22 </span>Kolkii maalmihii nadiifiskeeda u dhammaadeen sidii sharciga Muuse lahaa, waxay geeyeen Yeruusaalem inay Rabbiga u dhiibaan
<br/><span class="verse" id="23">23 </span>(siday ugu qoran tahay sharciga Rabbiga, Curad walba oo lab ah waxaa loogu yeedhi doonaa quduus xagga Rabbiga),
<br/><span class="verse" id="24">24 </span>iyo inay allabari u bixiyaan siday ugu qoran tahay sharciga Rabbiga, Laba qoolley ama laba xamaam oo yaryar.
<br/><span class="verse" id="25">25 </span>Bal eeg, waxaa Yeruusaalem joogay nin magiciisii ahaa Simecoon. Ninkaasu wuxuu ahaa nin xaq ah oo cibaado leh; wuxuuna sugayay gargaaridda Israa'iil. Ruuxii Quduuska ahaana waa dul joogay.
<br/><span class="verse" id="26">26 </span>Waxaana Ruuxii Quduuska ahaa u muujiyey inaanu dhimasho arag intaanu Rabbiga Masiixiisa arkin.
<br/><span class="verse" id="27">27 </span>Oo wuxuu Ruuxii ku galay macbudka, oo goortii waalidkii keeneen wiilkii Ciise ahaa inay caadadii sharciga ku sameeyaan,
<br/><span class="verse" id="28">28 </span>markaasuu gacmihiisa ku qaaday, oo Ilaah ammaanay, oo yidhi,
<br/><span class="verse" id="29">29 </span>Rabbiyow, imminka addoonkaagu nabad ha ku tago, Sida hadalkaagu ahaa,
<br/><span class="verse" id="30">30 </span>Waayo, indhahaygu waxay arkeen badbaadintaada,
<br/><span class="verse" id="31">31 </span>Tan aad dadka oo dhan hortiis hagaajisay,
<br/><span class="verse" id="32">32 </span>Oo ah iftiin quruumaha lagu muujiyo, Iyo ammaanta dadkaaga Israa'iil.
<br/><span class="verse" id="33">33 </span>Markaasaa aabbihiis iyo hooyadiis ka yaabeen waxyaalihii lagaga hadlay isaga.
<br/><span class="verse" id="34">34 </span>Simecoon ayaa iyaga u duceeyey, wuxuuna hooyadiis Maryan ku yidhi, Ogow, wiilkan waxaa loo dhigay dhicidda iyo kicidda kuwa badan oo Israa'iil ku jira, iyo calaamo ka gees ahaan lagaga hadlo,
<br/><span class="verse" id="35">35 </span>si ay qalbiyo badan fikirradoodu u muuqan doonaan. Adigana seef baa naftaada ka mudhbixi doonta.
<br/><span class="verse" id="36">36 </span>Waxaa jirtay nebiyad Anna la odhan jiray, ina Fanuu'eel, oo ahayd qoladii Aasheer, wayna da'weynayd; nin bayna la jirtay toddoba sannadood bikradnimadeeda dabadeed.
<br/><span class="verse" id="37">37 </span>Waxayna ahayd carmal xataa afar iyo siddeetan sannadood, macbudkana kama ay tegin, laakiin Ilaah ayay soon iyo salaad habeen iyo maalinba ku caabudaysay.
<br/><span class="verse" id="38">38 </span>Saacaddaas qudheeda ayay soo gashay oo Ilaah u mahadnaqday, oo kuwa furashada Yeruusaalem sugayay oo dhan ayay xaggiisa kala hadashay.
<br/><span class="verse" id="39">39 </span>Goortay wax walba dhammeeyeen sida sharciga Rabbigu leeyahay, waxay ku noqdeen Galili ilaa magaaladoodii Naasared.
<br/><span class="verse" id="40">40 </span>Wiilkii ayaa koray oo itaal weynaaday, waxaana ka buuxsantay xigmad; Ilaah nimcadiisuna way dul joogtay.
<br/><span class="verse" id="41">41 </span>Sannad walba waalidkiisii waxay Yeruusaalem u tegi jireen Iiddii Kormaridda.
<br/><span class="verse" id="42">42 </span>Goortuu laba iyo toban sannadood jiray ayay aadeen sidii caadadii iiddu u ahayd.
<br/><span class="verse" id="43">43 </span>Oo goortay maalmihii dhammaysteen, oo ay noqonayeen, ayaa Ciise wiilkii ahaa ku hadhay Yeruusaalem, waalidkiisuna ma ogayn,
<br/><span class="verse" id="44">44 </span>laakiin iyagoo u malaynaya inuu dadka la socdo, ayay maalin sii socdeen, markaasay ka dhex doondooneen xigaalkooda iyo kuway isbarteen.
<br/><span class="verse" id="45">45 </span>Oo markay heli waayeen ayay Yeruusaalem ku noqdeen oo ka doondooneen.
<br/><span class="verse" id="46">46 </span>Waxaa noqotay, saddex maalmood dabadeed, inay macbudka ka heleen isagoo macallimiinta dhex fadhiya oo dhegaysanaya oo wax weyddiinaya.
<br/><span class="verse" id="47">47 </span>Dadkii maqlay oo dhan ayaa la yaabay garashadiisii iyo jawaabihiisii.
<br/><span class="verse" id="48">48 </span>Goortay arkeen isagii way la yaabeen, oo hooyadiis ayaa ku tidhi, Wiilkaygiiyow, maxaad sidaas noo yeeshay? Bal eeg, aniga iyo aabbahaa caloolxumo waannu kugu doondoonnay.
<br/><span class="verse" id="49">49 </span>Markaasuu wuxuu ku yidhi, Maxaad ii doondoonayseen? Miyaanad ogayn inay igu waajib tahay inaan danta Aabbahay ku jeedo?
<br/><span class="verse" id="50">50 </span>Laakiin way garan waayeen hadalkii uu kula hadlay.
<br/><span class="verse" id="51">51 </span>Kolkaasuu raacay oo Naasared tegey, wuuna ka dambeeyey iyaga; laakiinse hooyadiis hadalkaas oo dhan qalbigeeda ayay ku haysatay.
<br/><span class="verse" id="52">52 </span>Ciisena wuxuu ku koray xigmad iyo dherer iyo nimco, Ilaah iyo dadka hortooda.
</p>

