
<h3>Cutub 1 </h3>

<p><span class="verse" id="1"> 1</span>Dad badan waxay ku dadaaleen inay soo hagaajiyaan sheeko ku saabsan wixii dhexdayada lagu sameeyey oo la hubsaday,
<br/><span class="verse" id="2">2 </span>siday noo ogeysiiyeen kuwii tan iyo bilowgii arkay oo Ereygii u shaqeeyey.
<br/><span class="verse" id="3">3 </span>Sidaa darteed anigana waxaa ila wanaagsanayd inaan, anigoo tan iyo bilowgii wax walba oo dhacay aad u gartay, si hagaagsan kuugu qoro, Te'ofilosow sharaf weyn lahow,
<br/><span class="verse" id="4">4 </span>inaad garatid hubniintii hadalkii lagu baray.
<br/><span class="verse" id="5">5 </span>Wakhtigii Herodos ahaa boqorkii Yahuudiya, waxaa jiray wadaad la odhan jiray Sakariyas, oo ka mid ahaa safkii Abiya; haweenaydiisuna waxay ka mid ahayd hablihii reer Haaruun, magaceedana waxaa la odhan jiray Elisabed.
<br/><span class="verse" id="6">6 </span>Labadooduba xaq bay ku ahaayeen Ilaah hortiisa, oo qaynuunnadii iyo xukummadii Rabbiga ayay eedla'aan ku socon jireen.
<br/><span class="verse" id="7">7 </span>Ilmo ma ay lahayn, waayo, Elisabed madhalays bay ahayd, oo labadooduba way da'weynaayeen.
<br/><span class="verse" id="8">8 </span>Waxaa dhacay, intuu shuqulkii wadaadnimadii safkiisa dartiis samaynayay Ilaah hortiisa,
<br/><span class="verse" id="9">9 </span>sida caadadii wadaadnimadu u ahayd, in shuqulkiisu ahaa inuu foox shido goortuu macbudka Rabbiga galay.
<br/><span class="verse" id="10">10 </span>Saacaddii fooxa ayaa dadkii badnaa oo dhammu dibadda ku tukanayeen.
<br/><span class="verse" id="11">11 </span>Markaasaa waxaa isaga u soo muuqatay malaa'igtii Rabbiga oo taagnayd meeshii fooxa lagu shido midigteeda.
<br/><span class="verse" id="12">12 </span>Goortuu Sakariyas arkay ayuu naxay, wuuna cabsaday.
<br/><span class="verse" id="13">13 </span>Laakiin malaa'igtii baa ku tidhi, Ha baqin, Sakariyasow, waayo, baryadaadii waa la maqlay; afadaada Elisabedna wiil bay kuu dhali doontaa, magiciisana waxaad u bixin doontaa Yooxanaa.
<br/><span class="verse" id="14">14 </span>Waxaad heli doontaa farxad iyo rayrayn; dad badanna dhalashadiisa ayay ku farxi doonaan,
<br/><span class="verse" id="15">15 </span>waayo, Rabbiga hortiisa nin weyn buu ku ahaan doonaa, mana cabbi doono khamri ama wax lagu sakhraamo. Waxaana xataa uurka hooyadiis kaga buuxsami doona Ruuxa Quduuskaa.
<br/><span class="verse" id="16">16 </span>Reer binu Israa'iil badidoodana ayuu Rabbiga Ilaahooda ah ku soo jeedin doonaa.
<br/><span class="verse" id="17">17 </span>Isaguna wuxuu ku hor mari doonaa ruuxii iyo xooggii Eliyaas inuu aabbayaasha qalbiyadooda ku soo jeediyo carruurta, iyo inuu caasiyiinta ku soo celiyo xigmadda kuwa xaqa ah, inuu Rabbiga u diyaargareeyo dad hagaagsan.
<br/><span class="verse" id="18">18 </span>Sakariyas wuxuu malaa'igtii ku yidhi, Sidee baan waxan u garan doonaa? Waayo, anigu oday baan ahay, afadayduna waa da'weynaatay.
<br/><span class="verse" id="19">19 </span>Malaa'igtii baa u jawaabtay oo ku tidhi, Anigu waxaan ahay Jibriil oo Ilaah hortiisa istaaga. Waxaa la ii soo diray inaan kula hadlo oo aan warkan wanaagsan kuu keeno.
<br/><span class="verse" id="20">20 </span>Bal eeg, waad aamusnaan doontaa, mana hadli kari doonto, ilaa maalinta waxyaalahan dhici doonaan, waayo, waad rumaysan weyday hadalladayda wakhtigooda la oofin doono.
<br/><span class="verse" id="21">21 </span>Dadkuna waxay sugayeen Sakariyas, oo waxay la yaabeen siduu macbudka ugu raagay.
<br/><span class="verse" id="22">22 </span>Markuu soo baxay ayuu la hadli kari waayay, markaasay garteen inuu macbudka wax ku arkay. Kolkaasuu gacanta ugu sii tilmaamayay iyaga, isagoo sii carrab la'.
<br/><span class="verse" id="23">23 </span>Kolkii maalmihii shuqulkiisii wadaadnimadu dhammaadeen ayuu wuxuu tegey gurigiisii.
<br/><span class="verse" id="24">24 </span>Maalmahaas dabadeed afadiisa Elisabed ayaa uuraysatay, oo shan bilood ayay isqarisay iyadoo leh.
<br/><span class="verse" id="25">25 </span>Sidaasaa Rabbigu iigu sameeyey maalmihii uu i eegay inuu ceebtayda dadka dhexdooda iiga qaado.
<br/><span class="verse" id="26">26 </span>Bishii lixaad Ilaah baa malaa'ig Jibriil u soo diray magaalada Galili oo Naasared la odhan jiray
<br/><span class="verse" id="27">27 </span>ilaa gabadh bikrad ah oo u doonanayd nin la odhan jiray Yuusuf oo dhashii Daa'uud ahaa; gabadhana waxaa la odhan jiray Maryan.
<br/><span class="verse" id="28">28 </span>Malaa'igtii baa u soo gashay, oo waxay ku tidhi, Nabad, adigoo nimcaysan, Rabbiga ayaa kula jira.
<br/><span class="verse" id="29">29 </span>Markaasay hadalkii ka naxday, oo waxay isku tidhi, Maxay tahay salaantan?
<br/><span class="verse" id="30">30 </span>Malaa'igtii baa ku tidhi, Ha baqin, Maryamay, waayo, nimco ayaad Ilaah ka heshay.
<br/><span class="verse" id="31">31 </span>Bal eeg, waad uuraysan doontaa, oo wiil baad umuli doontaa, magiciisana waxaad u bixin doontaa Ciise.
<br/><span class="verse" id="32">32 </span>Nin weyn buu ahaan doonaa, waxaana loogu yeedhi doonaa Wiilka Kan ugu sarreeya, Rabbiga Ilaaha ahuna wuxuu siin doonaa carshigii awowgiis Daa'uud.
<br/><span class="verse" id="33">33 </span>Weligiiba wuxuu boqor u ahaan doonaa dadkii Yacquub, boqornimadiisuna ma idlaan doonto.
<br/><span class="verse" id="34">34 </span>Kolkaasaa Maryan waxay malaa'igtii ku tidhi, Sidee baa waxanu ku noqon doonaan? Anigu ninna garan maayo.
<br/><span class="verse" id="35">35 </span>Malaa'igtii waa u jawaabtay oo ku tidhi, Ruuxa Quduuska ah ayaa kugu soo degi doona, oo xooggii Kan ugu sarreeya ayaa hoosiis kuu noqon doona, sidaa darteed kan quduuska ah oo kaa dhalan doona waxaa loogu yeedhi doonaa Wiilka Ilaah.
<br/><span class="verse" id="36">36 </span>Bal eeg, ina-adeertaa Elisabedna wiil bay uuraysatay iyadoo da'weyn; oo tanuna waxay tii madhalays loogu yeedhi jiray u tahay bisheedii lixaad.
<br/><span class="verse" id="37">37 </span>Waayo, wax aan Ilaah kari doonin ma jiro.
<br/><span class="verse" id="38">38 </span>Maryan ayaa tidhi, Waa i kan, waxaan ahay addoontii Rabbiga. Sidaad u hadashay ha ii noqoto. Markaasaa malaa'igtii ka tagtay.
<br/><span class="verse" id="39">39 </span>Maalmahaas Maryan baa kacday, oo waxay dhaqso u tagtay dhulkii buuraha lahaa ilaa magaalo ka mid ah reer Yahuudah,
<br/><span class="verse" id="40">40 </span>oo waxay gashay gurigii Sakariyas, oo salaantay Elisabed.
<br/><span class="verse" id="41">41 </span>Oo waxaa dhacay goortii Elisabed salaantii Maryan maqashay in ilmihii uurkeeda ku boodbooday; Elisabedna waxaa ka buuxsamay Ruuxa Quduuska ah.
<br/><span class="verse" id="42">42 </span>Markaasay cod dheer ku qaylisay oo tidhi, Dumarka dhexdooda waad ku barakaysan tahay, oo midhaha uurkaaga waa barakaysan yahay.
<br/><span class="verse" id="43">43 </span>Xaggee waxanu iiga yimaadeen in Sayidkayga hooyadiis iigu timaado?
<br/><span class="verse" id="44">44 </span>Bal eeg, markii codkii salaantaadu dhegahayga ku dhacay, ilmaha uurkayga ku jira ayaa farxad la boodbooday.
<br/><span class="verse" id="45">45 </span>Waxaa barakaysan tii rumaysatay; waayo, waxyaalihii xagga Rabbiga looga sheegay ayay dhici doonaan.
<br/><span class="verse" id="46">46 </span>Maryanna waxay tidhi, Naftaydu Rabbigay weynaynaysaa,
<br/><span class="verse" id="47">47 </span>Ruuxayguna wuxuu ku reyreeyey Ilaaha Badbaadiyahayga ah.
<br/><span class="verse" id="48">48 </span>Waayo, wuxuu eegay hoosaysnimada addoontiisa, Bal eeg, tan iyo hadhow qarniyada oo dhammu waxay iigu yeedhi doonaan tan barakaysan.
<br/><span class="verse" id="49">49 </span>Waayo, kan xoogga leh ayaa waxyaalo waaweyn ii sameeyey; Magiciisuna waa Quduus,
<br/><span class="verse" id="50">50 </span>Tan iyo ab ka ab naxariistiisu waxay gaadhaa Kuwa isaga ka cabsada.
<br/><span class="verse" id="51">51 </span>Wuxuu xoog ku sameeyey gacantiisa, Oo kuwii fikirradii qalbigoodii ku kibray ayuu kala firdhiyey.
<br/><span class="verse" id="52">52 </span>Kuwii xoogga lahaa ayuu carshiyadoodii ka soo dejiyey Oo kuwii hooseeyey ayuu sarraysiiyey.
<br/><span class="verse" id="53">53 </span>Kuwii gaajaysnaa ayuu wax wanaagsan ka dhergiyey, Kuwii hodanka ahaana iyagoo madhan ayuu diray.
<br/><span class="verse" id="54">54 </span>Midiidinkiisii Israa'iil ayuu caawiyey Inuu xusuusto inuu u naxariisto
<br/><span class="verse" id="55">55 </span>Ibraahim iyo farcankiisii weligoodba (Siduu awowayaasheennii ula hadlay).
<br/><span class="verse" id="56">56 </span>Maryan waxay iyada la joogtay abbaaraha saddex bilood, markaasay gurigeeda ku noqotay.
<br/><span class="verse" id="57">57 </span>Hadda Elisabed wakhtigii ay umuli lahayd ayaa la joogay, oo wiil bay dhashay.
<br/><span class="verse" id="58">58 </span>Derisyadeedii iyo xigaalkeedii ayay maqleen siduu Rabbigu naxariistiisii ugu weyneeyey iyada, wayna la farxeen.
<br/><span class="verse" id="59">59 </span>Waxaa dhacay inay maalintii siddeedaad u yimaadeen inay wiilkii gudaan, oo waxayna u bixiyeen magicii aabbihiis Sakariyas.
<br/><span class="verse" id="60">60 </span>Kolkaasaa hooyadiis u jawaabtay oo ku tidhi, Sidaas ma aha; waxaase loogu yeedhi doonaa Yooxanaa.
<br/><span class="verse" id="61">61 </span>Waxay ku yidhaahdeen, Xigaalkaaga kuma jiro qof magacaas loo bixiyey.
<br/><span class="verse" id="62">62 </span>Waxay aabbihiis gacan ugu tilmaameen oo weyddiiyeen wuxuu doonayay in loogu yeedho.
<br/><span class="verse" id="63">63 </span>Markaasuu wuxuu weyddiistay loox oo ku qoray, isagoo leh, Magiciisu waa Yooxanaa. Wayna wada yaabeen.
<br/><span class="verse" id="64">64 </span>Kolkiiba afkiisii ayaa furmay, oo carrabkiisiina waa debcay, markaasuu hadlay oo Ilaah ammaanay.
<br/><span class="verse" id="65">65 </span>Dadkii agtooda joogay oo dhammu way wada cabsadeen, oo hadalladan oo dhan waa lagaga hadlayay dalkii buuraha lahaa oo Yahuudiya oo dhan.
<br/><span class="verse" id="66">66 </span>Kuwa waxyaalahaas maqlay oo dhan ayaa qalbigooda geliyey oo waxay yidhaahdeen, Haddaba ilmahanu muxuu noqon doonaa? Waayo, gacantii Rabbiga ayaa la jirtay isaga.
<br/><span class="verse" id="67">67 </span>Markaasaa aabbihiis Sakariyas waxaa ka buuxsamay Ruuxa Quduuska ah, waxna wuu sii sheegay isagoo leh,
<br/><span class="verse" id="68">68 </span>Ha ammaanmo Rabbiga ah Ilaaha Israa'iil, Waayo, dadkiisii ayuu soo booqday oo furtay.
<br/><span class="verse" id="69">69 </span>Badbaadiye xoog leh ayuu inoogu kiciyey Gurigii midiidinkiisa Daa'uud,
<br/><span class="verse" id="70">70 </span>(Siduu afkii nebiyadiisii quduuska ahaa tan iyo bilowgii uga hadli jiray),
<br/><span class="verse" id="71">71 </span>Inuu inaga badbaadiyo cadaawayaasheenna iyo gacanta kuwa ina neceb oo dhan,
<br/><span class="verse" id="72">72 </span>Iyo inuu u naxariisto awowayaasheen, Iyo inuu axdigiisii quduuska ahaa xusuusto,
<br/><span class="verse" id="73">73 </span>Oo ahaa dhaartii uu awoweheennii Ibraahim ugu dhaartay,
<br/><span class="verse" id="74">74 </span>Inuu ina siiyo innagoo cadaawayaasheenna gacmahooda laynaga bixiyey Inaynu baqdinla'aan isaga ugu hawshoonno
<br/><span class="verse" id="75">75 </span>Quduusnimada iyo xaqnimada isaga hortiisa cimrigeenna oo dhan.
<br/><span class="verse" id="76">76 </span>Adiguna, ilma yahow, waxaa laguugu yeedhi doonaa nebigii Kan ugu sarreeya, Waayo, waxaad hor mari doontaa Rabbiga hortiisa inaad jidadkiisa diyaargaraysid;
<br/><span class="verse" id="77">77 </span>Oo aad dadkiisa ogeysiisid badbaadada Ee dembidhaafkooda ah,
<br/><span class="verse" id="78">78 </span>Ee laga hela naxariista weyn ee Ilaaheenna, Tan qorraxda soo baxda xagga sare inaga soo booqan doonta,
<br/><span class="verse" id="79">79 </span>Inay iftiimiso kuwa fadhiya gudcurka iyo hooskii dhimashada, Iyo inay cagaheenna jidkii nabadda ku kaxayso,
<br/><span class="verse" id="80">80 </span>Wiilkuna waa koray oo ruuxuu ka xoogoobay, wuxuuna joogay cidlada ilaa maalintii uu Israa'iil istusi lahaa.
</p>

