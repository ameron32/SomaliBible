
<h3>Cutub 2 </h3>

<p><span class="verse" id="1"> 1 </span>Sidaas daraaddeed ugu horraysta waxaan kugu waaninayaa inaad Ilaah u baridid, oo aad u tukatid, oo aad u ducaysid, oo aad u mahadnaqdid dadka oo dhan,
<br/><span class="verse" id="2">2 </span>khusuusan boqorrada iyo kuwa amarka lehba, inaynu nolol xasilloon oo nabdaysan ku noolaanno, innagoo si walba cibaado iyo maamuus u leh.
<br/><span class="verse" id="3">3 </span>Taasu way wanaagsan tahay, waana mid Ilaaha Badbaadiyeheenna ahu aqbali karo.
<br/><span class="verse" id="4">4 </span>Wuxuu doonayaa in dadka oo dhammu badbaado oo ay runta gartaan.
<br/><span class="verse" id="5">5 </span>Waayo, waxaa jira Ilaah keliya iyo dhexdhexaadiye keliya oo u dhexeeya Ilaah iyo dadka, waana ninka Ciise Masiix ah,
<br/><span class="verse" id="6">6 </span>oo naftiisii dadka oo dhan furashadooda u bixiyey, oo wakhtigiisii qummanaa loo markhaati furay.
<br/><span class="verse" id="7">7 </span>Taas daraaddeed baa layga dhigay inaan noqdo mid wax wacdiya oo rasuul ah oo macallin dadka aan Yuhuudda ahayn ugu ah iimaan iyo run. Taasu waa runtay, oo been sheegi maayo.
<br/><span class="verse" id="8">8 </span>Taas daraaddeed waxaan doonayaa in raggu meel walba ku tukado iyagoo gacmo quduus ah kor u qaadaya oo aan cadho iyo muran lahayn.
<br/><span class="verse" id="9">9 </span>Sidaas oo kalena naaguhu waa inay, iyagoo xishoonaya oo digtoon, isku sharraxaan dhar qof xishood leh ku habboon, oo ayan isku sharraxin timo tidcan, iyo dahab ama luul ama dhar qaali ah.
<br/><span class="verse" id="10">10 </span>Laakiinse ha isku sharraxeen shuqullo wanaagsan oo u eg dumarka cibaadada qira.
<br/><span class="verse" id="11">11 </span>Naagtu aamusnaan wax ha ku barato iyadoo isdambaysiinaysa.
<br/><span class="verse" id="12">12 </span>Laakiin naagna u fasixi maayo inay nin wax barto ama ay ka xukun sarrayso, inay aamusnaato mooyaane.
<br/><span class="verse" id="13">13 </span>Waayo, markii hore Aadan baa la sameeyey, dabadeedna Xaawa.
<br/><span class="verse" id="14">14 </span>Aadanna lama khiyaanayn, laakiin naagtii baa inta la khiyaaneeyey waxay noqotay mid xadgudubtay.
<br/><span class="verse" id="15">15 </span>Laakiinse waxay ku badbaadi doontaa carruurdhalidda, hadday ku sii socdaan rumaysad iyo jacayl iyo quduusnaan iyagoo digtoon.</p>

