
<h3>Cutub 4 </h3>

<p><span class="verse" id="1"> 1</span> Laakiin Ruuxu bayaan buu u sheegayaa in wakhtiga ugu dambaysta qaar ka fogaan doono iimaanka, iyagoo dhegaysanaya ruuxaxa khiyaaneeya iyo cilmiyada jinniyada,
<br/><span class="verse" id="2">2 </span>oo waxay kaga fogaan doonaan labawejiilenimada dadka beenta ku hadla oo qalbigooda la gubay sida isagoo bir kulul lagu dhejiyey.
<br/><span class="verse" id="3">3 </span>Waxay diidaan in la guursado, oo amraan in laga fogaado cuntooyinka Ilaah u abuuray in kuwa rumaysta oo runta yaqaanu mahadnaqid ku aqbalaan.
<br/><span class="verse" id="4">4 </span>Waayo, wax kasta oo Ilaah abuuray wuu wanaagsan yahay, waana inaan waxba la diidin haddii mahadnaqid lagu aqbalo,
<br/><span class="verse" id="5">5 </span>waayo, waxaa quduus lagaga dhigaa ereyga Ilaah iyo ducada.
<br/><span class="verse" id="6">6 </span>Haddaad walaalaha waxyaalahan xusuusisid waxaad ahaan doontaa Ciise Masiix midiidinkiisa wanaagsan, adigoo hadallada iimaanka iyo cilmiga wanaagsan oo aad raacday ku xoogaysanaya.
<br/><span class="verse" id="7">7 </span>Laakiin ka fogow sheekooyinka habraha oo nijaasta ah, oo nafsaddaada bar cibaadaysiga,
<br/><span class="verse" id="8">8 </span>waayo, jidhka waxbariddiisu wax yar bay tartaa, laakiinse cibaadaysigu si walba waxtar buu u leeyahay isagoo ballan u leh nolosha haatan joogta iyo tan imanaysaba.
<br/><span class="verse" id="9">9 </span>Hadalku waa run, waana mid istaahila in la wada aqbalo.
<br/><span class="verse" id="10">10 </span>Sababtan daraaddeed waannu u hawshoonnaa oo u dadaalnaa, maxaa yeelay, waxaannu rajo ku leennahay Ilaaha nool oo Badbaadiyaha u ah dadka oo dhan, khusuusan kuwa rumaysan.
<br/><span class="verse" id="11">11 </span>Waxyaalahan dadka ku amar oo bar.
<br/><span class="verse" id="12">12 </span>Ninna yuusan quudhsan dhallinyaronimadaada, laakiinse kuwa rumaystay masaal ugu noqo xagga hadalka, iyo xagga dabiicadda, iyo xagga jacaylka, iyo xagga rumaysadka, iyo xagga daahirsanaantaba.
<br/><span class="verse" id="13">13 </span>Ilaa aan imaado, akhriska iyo waaninta iyo waxbaridda u digtoonow.
<br/><span class="verse" id="14">14 </span>Ha dayicin hibada aad haysatid oo lagugu siiyey waxyaalihii laguu sii sheegay markii waayeelladu gacmahooda ku saareen.
<br/><span class="verse" id="15">15 </span>Waxyaalahan ku dadaal, oo nafsaddaada oo dhan u go' in horumarkaagu dadka oo dhan u muuqdo.
<br/><span class="verse" id="16">16 </span>Nafsaddaada iyo cilmigaagaba u digtoonow. Oo waxyaalahan ku sii soco, waayo, haddaad yeeshid, nafsaddaada iyo kuwa ku dhegaystaba waad badbaadin doontaa.
</p>

