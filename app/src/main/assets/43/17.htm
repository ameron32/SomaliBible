<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 17 </h3>

<p><span class="verse" id="1"> 1</span> Waxyaalahaas Ciise ayaa ku hadlay, markaasuu indhihiisii kor u qaaday xagga samada oo yidhi, Aabbow, saacaddii way timid. Ammaan Wiilkaaga inuu Wiilku ku ammaano,
<br/><span class="verse" id="2">2 </span>sidaad amar ugu siisay dadka oo dhan inuu nolosha weligeed ah siiyo kuwaad isaga siisay oo dhan.
<br/><span class="verse" id="3">3 </span>Tanu waa nolosha weligeed ah inay ku gartaan, adoo ah Ilaaha runta ah oo keliya, iyo inay gartaan Ciise Masiix, kii aad soo dirtay.
<br/><span class="verse" id="4">4 </span>Dhulka ayaan kugu ammaanay, anoo dhammeeyey shuqulkaad ii dhiibtay inaan sameeyo.
<br/><span class="verse" id="5">5 </span>Haddana, Aabbow, adiga qudhaadu igu ammaan ammaantaan kula lahaa intaan dunidu jirin.
<br/><span class="verse" id="6">6 </span>Magacaagaan u muujiyey dadkii aad dunida iga siisay. Kuwaagii bay ahaayeen, oo anaad i siisay, iyaguna ereygaagay xajiyeen.
<br/><span class="verse" id="7">7 </span>Hadda waxay garanayaan wax kastoo aad i siisayba inay xaggaaga ka yimaadeen.
<br/><span class="verse" id="8">8 </span>Waayo, erayadaad i siisay ayaan siiyey iyaga, wayna aqbaleen, run ahaan bayna u garteen inaan kaa imid, wayna rumaysteen inaad i soo dirtay.
<br/><span class="verse" id="9">9 </span>Iyaga waan kuu baryayaa; kuu baryi maayo dunida, laakiin waxaan kuu baryayaa kuwaad i siisay, waayo, waa kuwaagii.
<br/><span class="verse" id="10">10 </span>Waxayga oo dhan adaa leh, waxaagana anaa leh, iyagana waan ku ammaanmay.
<br/><span class="verse" id="11">11 </span>Anigu dunida sii joogi maayo; kuwanuse duniday joogayaan, aniguna waan kuu imanayaa. Aabbe Quduusow, iyaga ku hay magacaagii aad i siisay, inay mid ahaadaan sideenna oo kale.
<br/><span class="verse" id="12">12 </span>Intaan iyaga la jiray, waxaan iyaga ku hayay magacaagii aad i siisay, waanan ilaaliyey, midkoodna ma lumin, wiilka halaagga maahee, in Qorniinku ahaado.
<br/><span class="verse" id="13">13 </span>Haddana waan kuu imanayaa, oo waxyaalahan ayaan ku hadlayaa intaan dunida joogo inay haystaan farxaddayda oo ay ka buuxsanto iyaga.
<br/><span class="verse" id="14">14 </span>Ereygaagii ayaan siiyey, oo dunidu waa nebcaatay, waayo, iyagii kuwa dunida ma aha, sidaanan kan dunida u ahayn.
<br/><span class="verse" id="15">15 </span>Kaa baryi maayo inaad iyaga dunida ka qaaddid, waxaanse kaa baryayaa inaad ka dhawrtid kan sharka leh.
<br/><span class="verse" id="16">16 </span>Iyagu kuwa dunida ma aha, sidaanan kan dunida u ahayn.
<br/><span class="verse" id="17">17 </span>Iyaga quduus kaga dhig runta, ereygaagu waa rune.
<br/><span class="verse" id="18">18 </span>Sidaad dunida iigu soo dirtay ayaan anna iyaga dunida ugu diray.
<br/><span class="verse" id="19">19 </span>Oo aawadood ayaan quduus iskaga dhigaa, in iyagana xagga runta quduus lagaga dhigo.
<br/><span class="verse" id="20">20 </span>Kuwan oo keliya kuu baryi maayo, waxaanse weliba kuu baryayaa kuwa igu rumaysanaya hadalkooda aawadiis,
<br/><span class="verse" id="21">21 </span>inay dhammaan mid ahaadaan, sidaad adigu, Aabbow, iigu jirtid, aniguna aan kuugu jiro, inay iyaguna inoogu jiraan, in dunidu rumaysato inaad i soo dirtay.
<br/><span class="verse" id="22">22 </span>Oo ammaantaad i siisay iyagaan siiyey, inay mid ahaadaan sidaynu mid u nahay.
<br/><span class="verse" id="23">23 </span>Iyagaan ku jiraa, adna anigaad igu jirtaa, inay mid ku dhan yihiin, in dunidu garato inaad i soo dirtay, iyo inaad iyaga u jeclaatay, sidaad ii jeclaatay.
<br/><span class="verse" id="24">24 </span>Aabbow, kuwaad i siisay waan doonayaa inay ila joogaan meeshaan joogo inay arkaan ammaantaydii aad i siisay, waayo, adaa i jeclaa intaan dunida la aasaasin.
<br/><span class="verse" id="25">25 </span>Aabbaha xaqa ahow, dunidu kuma ay garanaynin, laakiinse waan ku garanayay; kuwanna waxay garanayeen inaad i soo dirtay.
<br/><span class="verse" id="26">26 </span>Magacaagaan iyagii garansiiyey, waanan garansiin doonaa, in jacaylkii aad i jeclayd uu ku jiro iyaga, anna aan iyaga ku jiro.
</p>

