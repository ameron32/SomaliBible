<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 7 </h3>

<p><span class="verse" id="1"> 1</span> Waxyaalahaas dabadeed Ciise ayaa Galili ku dhex wareegay, waayo, ma u doonaynin inuu Yahuudiya ku wareego, maxaa yeelay, Yuhuuddu waxay doonayeen inay dilaan.
<br/><span class="verse" id="2">2 </span>Iiddii Yuhuudda oo tii waababka ahayd way dhowayd.
<br/><span class="verse" id="3">3 </span>Walaalihiis haddaba waxay ku yidhaahdeen, Halkan ka bax oo Yahuudiya tag in xertaadiina aragto shuqullada aad samaynaysid.
<br/><span class="verse" id="4">4 </span>Ma jiro nin si qarsoon wax u sameeyaa markuu doonayo in bayaan loo ogaado. Haddaad waxyaalahan samayso, dunida isu muuji.
<br/><span class="verse" id="5">5 </span>Xataa walaalihiis ma ay rumaysan isaga.
<br/><span class="verse" id="6">6 </span>Sidaa aawadeed Ciise wuxuu ku yidhi iyaga, Wakhtigaygu weli ma iman, laakiin wakhtigiinnu goor walba wuu joogaa.
<br/><span class="verse" id="7">7 </span>Dunidu idinma nebcaan karto, anigase way i neceb tahay, waayo, waxaan ka marag furaa in shuqulladeedu ay shar yihiin.
<br/><span class="verse" id="8">8 </span>Idinku iidda u kaca, anigu iiddan weli u kici maayo, waayo, wakhtigaygu weli ma dhammaan.
<br/><span class="verse" id="9">9 </span>Markuu waxyaalahaas iyagii ku yidhi, weli wuxuu sii joogay Galili.
<br/><span class="verse" id="10">10 </span>Markii walaalihiis iiddii u kaceen, ayuu isaguna markaas xaggeeda u kacay, bayaan kuma tegin, laakiin sidii mid isqarinaya buu u tegey.
<br/><span class="verse" id="11">11 </span>Yuhuuddu haddaba iidday ka dooneen, oo waxay yidhaahdeen, Xaggee buu joogaa?
<br/><span class="verse" id="12">12 </span>Dadkii badnaa aad bay uga gunuuneceen isaga, qaarkood waxay yidhaahdeen, Waa nin wanaagsan; qaar kalena waxay yidhaahdeen, Sidaas ma aha, laakiin dadkii badnaa ayuu khiyaaneeyaa.
<br/><span class="verse" id="13">13 </span>Haddaba ninna bayaan isaga ugama hadlin cabsiday ka cabsanayeen Yuhuudda aawadeed.
<br/><span class="verse" id="14">14 </span>Laakiin markay ahayd iidda dhexdeeda Ciise wuxuu u kacay macbudka, wax ayuuna ku baray.
<br/><span class="verse" id="15">15 </span>Sidaa aawadeed Yuhuuddii ayaa la yaabtay iyagoo leh, Sidee baa kanu qorniinka u yaqaan isagoo aan weligiis baran?
<br/><span class="verse" id="16">16 </span>Ciise ayaa haddaba u jawaabay oo ku yidhi, Waxbariddaydu tayda ma aha, laakiin waxaa leh kan i soo diray.
<br/><span class="verse" id="17">17 </span>Haddii nin doonayo inuu doonistii Ilaah sameeyo, wuu garan doonaa waxbaridda, inay tahay tii Ilaah amase aan qudhaydu iska hadlayo.
<br/><span class="verse" id="18">18 </span>Kan qudhiisu iska hadlaa, ammaantiisuu doonaa, laakiin kan doona ammaanta kan soo diray, kaasaa run ah, oo xaqdarro kuma jirto.
<br/><span class="verse" id="19">19 </span>Miyaan Muuse sharciga idin siin? Midkiinnana sharciga ma yeelo. Maxaad u doonaysaan inaad i dishaan?
<br/><span class="verse" id="20">20 </span>Dadkii badnaa waxay ugu jawaabeen, Jinni baad qabtaa. Yaa doonaya inuu ku dilo?
<br/><span class="verse" id="21">21 </span>Ciise ayaa u jawaabay oo ku yidhi, Shuqul keliya ayaan sameeyey, kulligiinna waad la yaabteen.
<br/><span class="verse" id="22">22 </span>Sidaa aawadeed Muuse wuxuu idin siiyey gudniinta (kamana iman Muuse, waxayse ka timid awowayaashii); idinku sabtida ayaad nin guddaan.
<br/><span class="verse" id="23">23 </span>Haddii sabtida nin la gudo, si aan sharciga Muuse u jabin, ma waxaad iigu cadhoonaysaan nin aan dhammaantiis sabtidii bogsiiyey?
<br/><span class="verse" id="24">24 </span>Aragtida waxba ha ku xukumina, laakiin ku xukuma xukunka xaqa ah.
<br/><span class="verse" id="25">25 </span>Sidaa aawadeed qaar ka mid ah kuwa Yeruusaalem waxay yidhaahdeen, Kanu miyaanu ahayn kay doonayaan inay dilaan?
<br/><span class="verse" id="26">26 </span>Bal fiiriya, bayaan buu u hadlaa, waxbase kuma yidhaahdaan. Taliyayaashu runtii ma og yihiin inuu kanu yahay Masiixa?
<br/><span class="verse" id="27">27 </span>Laakiin kani meeshuu ka yimid waannu og nahay, markuuse Masiixu yimaado, ninna garan maayo meeshuu ka imanayo.
<br/><span class="verse" id="28">28 </span>Ciise haddaba macbudkuu ka dhex qayliyey isagoo wax baraya oo leh, Waad i taqaanniin, waana og tihiin meeshaan ka imid; anigu qudhayda kuma aan iman, laakiin kii i soo diray waa run, kan aydnaan garanaynin.
<br/><span class="verse" id="29">29 </span>Anigu waa aqaan, waayo, isagaan ka imid, wuuna i soo diray.
<br/><span class="verse" id="30">30 </span>Sidaa aawadeed waxay dooneen inay qabtaan, laakiin ninna faro ma uu saarin, waayo, saacaddiisii weli ma iman.
<br/><span class="verse" id="31">31 </span>Laakiin qaar badan oo dadkii ahi way rumaysteen, waxayna yidhaahdeen, Masiixu markuu yimaado miyuu samayn doonaa calaamooyin ka badan kuwii kanu sameeyey?
<br/><span class="verse" id="32">32 </span>Farrisiintu way maqleen dadkii badnaa oo ka gunuunacayay waxaas ku saabsanaa isaga, wadaaddadii sarena iyo Farrisiintii waxay u direen saraakiil inay soo qabtaan isaga.
<br/><span class="verse" id="33">33 </span>Ciise haddaba wuxuu ku yidhi, Weli in yar baan idinla joogayaa, markaasaan u tegayaa kii i soo diray.
<br/><span class="verse" id="34">34 </span>Waad i doondooni doontaan, imana heli doontaan, meeshaan joogona iman kari maysaan.
<br/><span class="verse" id="35">35 </span>Sidaa aawadeed Yuhuuddu waxay isku yidhaahdeen, Kanu xaggee buu tegi doonaa oo aynaan ka heli doonin? Ma wuxuu u tegi doonaa kuwa ku kala firidhsan dadka Gariigta ah, oo wax bari doonaa dadka Gariigta ah?
<br/><span class="verse" id="36">36 </span>Waa maxay hadalkan uu yidhi? Waad i doondooni doontaan, imana heli doontaan, meeshaan joogona ma iman kari doontaan.
<br/><span class="verse" id="37">37 </span>Maalintii u dambaysay, oo ahayd maalintii weynayd ee iidda, Ciise ayaa istaagay oo qayliyey isagoo leh, Haddii qof uun harraado, ha ii yimaado, hana cabbo.
<br/><span class="verse" id="38">38 </span>Kii i rumaysta, calooshiisa waxaa ka duuli doona webiyo biyaha nool ah, sida Qorniinku u yidhi.
<br/><span class="verse" id="39">39 </span>Waxaas ayuu kaga hadlay Ruuxa oo ay kuwii isaga rumaystay heli doonaan, waayo, Ruuxa weli lama bixin, maxaa yeelay, Ciise weli ma ammaanmin.
<br/><span class="verse" id="40">40 </span>Sidaa aawadeed dadkii badnaa qaarkood, goortay hadalladaas maqleen, waxay yidhaahdeen, Runtii kanu waa nebigii.
<br/><span class="verse" id="41">41 </span>Qaar kalena waxay yidhaahdeen, Kanu waa Masiixii. Qaarse waxay yidhaahdeen, Laakiin Masiixii ma wuxuu ka imanayaa Galili?
<br/><span class="verse" id="42">42 </span>Qorniinku miyaanu odhan, Masiixu wuxuu ka iman doonaa farcanka Daa'uud iyo tuuladii Beytlaxam oo Daa'uud joogay?
<br/><span class="verse" id="43">43 </span>Sidaa daraaddeed dadkii badnaa waa kala qaybsamay aawadiis.
<br/><span class="verse" id="44">44 </span>Qaarkood baa doonay inay qabtaan, laakiinse ninna faro ma uu saarin.
<br/><span class="verse" id="45">45 </span>Saraakiishii haddaba waxay u yimaadeen wadaaddadii sare iyo Farrisiintii, iyaguna waxay ku yidhaahdeen, Maxaad u keeni weydeen?
<br/><span class="verse" id="46">46 </span>Saraakiishii waxay ugu jawaabeen, Ninna weligiis uma hadlin sida ninkaasi u hadlay.
<br/><span class="verse" id="47">47 </span>Farrisiintii haddaba waxay iyaga ugu jawaabeen, Idinkana ma laydin khiyaaneeyey?
<br/><span class="verse" id="48">48 </span>Miyaa taliyayaasha midkood ama Farrisiinta rumaystay isaga?
<br/><span class="verse" id="49">49 </span>Laakiin dadkan badan oo aan sharciga garanaynin waa inkaaran yihiin.
<br/><span class="verse" id="50">50 </span>Nikodemos (kii markii hore Ciise u yimid, isagoo ah midkood) wuxuu iyaga ku yidhi,
<br/><span class="verse" id="51">51 </span>Miyaa sharcigeennu xukumaa nin, iyadoo aan marka hore laga maqlin isaga oo aan la garanaynin wuxuu sameeyo?
<br/><span class="verse" id="52">52 </span>Kolkaasay u jawaabeen oo waxay ku yidhaahdeen, Adiguna ma reer Galili baad tahay? Doondoon, oo arag inaan nebi ka kacayn Galili.
<br/><span class="verse" id="53">53 </span>Markaasaa nin kastaa wuxuu u baxay gurigiisii.
</p>

