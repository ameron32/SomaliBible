<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 15 </h3>

<p><span class="verse" id="1"> 1</span>Anigu waxaan ahay geedka canabka ah oo runta ah; Aabbahayna waa beerfalaha.
<br/><span class="verse" id="2">2 </span>Laan walba oo igu taal oo aan midho dhalin, wuu gooyaa, oo mid kasta oo midho dhasha ayuu nadiifiyaa si ay midho ka sii badan u dhasho.
<br/><span class="verse" id="3">3 </span>Durba waad nadiifsan tihiin hadalkaan idinkula hadlay daraaddiis.
<br/><span class="verse" id="4">4 </span>Igu jira, anna aan idinku jiree. Sida laantu keligeed aanay midho u dhali karin haddaanay geedka canabka ah ku oollin, sidaas oo kale idinkuna ma dhali kartaan haddaydnan igu jirin.
<br/><span class="verse" id="5">5 </span>Anaa ah geedka canabka ah, idinna waxaad tihiin laamihii. Kii igu jira oo anna aan ku jiro, kaasaa midho badan dhala, maxaa yeelay, la'aantay waxba ma samayn kartaan.
<br/><span class="verse" id="6">6 </span>Qof uun hadduusan igu jirin waxaa loo tuuraa sida laan oo kale, waana qallalaa, markaasaa la ururiyaa, oo dabka lagu tuuraa, oo la gubaa.
<br/><span class="verse" id="7">7 </span>Haddaad igu jirtaan, oo ay erayadayduna idinku jiraan, weyddiista waxaad doonaysaanba, waana laydiin yeeli doonaa.
<br/><span class="verse" id="8">8 </span>Waxaa Aabbahay ku ammaanmaa inaad midho badan dhashaan, waxaadna noqon doontaan xertayda.
<br/><span class="verse" id="9">9 </span>Siduu Aabbuhu ii jeclaaday, ayaan anna idiin jeclaaday. Jacaylkayga ku sii jira.
<br/><span class="verse" id="10">10 </span>Haddaad qaynuunnadayda xajisaan, jacaylkaygaad ku jiri doontaan, sidaan qaynuunnada Aabbahay u xajiyey, oo aan jacaylkiisa ugu jiro.
<br/><span class="verse" id="11">11 </span>Waxaan waxyaalahaas idiinkula hadlay in farxaddaydu idinku jirto, iyo inay farxaddiinnu buuxsanto.
<br/><span class="verse" id="12">12 </span>Kanu waa qaynuunkayga inaad isjeclaataan sidaan idiin jeclaaday.
<br/><span class="verse" id="13">13 </span>Ninna ma leh jacayl kan ka weyn inuu nin naftiisa u bixiyo saaxiibbadiis.
<br/><span class="verse" id="14">14 </span>Saaxiibbaday baad tihiin haddaad yeeshaan waxaan idinku amro.
<br/><span class="verse" id="15">15 </span>Mar dambe addoommo idiinku yeedhi maayo, maxaa yeelay, addoonku garan maayo wuxuu sayidkiisu sameeyo, laakiin saaxiibbo waan idiinku yeedhay, maxaa yeelay, waxaan Aabbahay ka soo maqlay oo dhan ayaan idin ogeysiiyey.
<br/><span class="verse" id="16">16 </span>Idinku ima aydnaan dooran, laakiinse anaa idin doortay, waanan idiin diray inaad tagtaan oo midho soo dhashaan, iyo in midhihiinnu sii jiraan, in wax alla waxaad Aabbaha magacayga ku weyddiisataan uu idin siiyo.
<br/><span class="verse" id="17">17 </span>Waxyaalahaas ayaan idiinku amray inaad isjeclaataan.
<br/><span class="verse" id="18">18 </span>Dunidu hadday idin nebcaato, waad garanaysaan inay hortiin i nebcaatay.
<br/><span class="verse" id="19">19 </span>Haddaad kuwa dunida ahaan lahaydeen, dunidu kuweeda way jeclaan lahayd, laakiin kuwa dunida ma ihidin, waanse idinka doortay dunida, taas aawadeed dunidu way idin neceb tahay.
<br/><span class="verse" id="20">20 </span>Xusuusta hadalkaan idinku idhi, Addoon kama weyna sayidkiisa. Hadday i silciyeen, idinkana way idin silcin doonaan. Hadday hadalkayga xajiyeen, kiinnana way xajin doonaan.
<br/><span class="verse" id="21">21 </span>Laakiin waxyaalahaas oo dhan waxay idiinku samayn doonaan magacayga aawadii, maxaa yeelay, waxaanay garanayn kii i soo diray.
<br/><span class="verse" id="22">22 </span>Haddaanan iman oo aanan la hadlin, dembi ma ay lahaadeen, laakiin hadda dembigooda marmarsiinyo uma haystaan.
<br/><span class="verse" id="23">23 </span>Kii i neceb, waxaa kaluu neceb yahay Aabbahay.
<br/><span class="verse" id="24">24 </span>Haddaanan dhexdooda ku samayn shuqullada aan nin kale samayn, dembi ma ay lahaadeen, haddase aniga iyo Aabbahayba way na arkeen oo na nebcaadeen.
<br/><span class="verse" id="25">25 </span>Laakiin sidaas waxay u noqotay inuu dhammaado hadalka sharcigooda ku qorani, Way ii nebcaadeen sababla'aan.
<br/><span class="verse" id="26">26 </span>Laakiin markuu yimaado Gargaaraha oo aan xagga Aabbaha ka soo diri doono, isagoo ah Ruuxa runta oo xagga Aabbaha ka soo baxa, ayuu ii marag furi doonaa.
<br/><span class="verse" id="27">27 </span>Idinkuna waad marag furi doontaan, waayo, tan iyo bilowgii waad ila jirteen.
</p>

