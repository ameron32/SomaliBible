
<h3>Cutub 73 </h3>

<p><span class="verse" id="1"> 1</span> Hubaal Ilaah waa u roon yahay reer binu Israa'iil, Iyo xataa kuwa qalbigoodu daahirka yahay.
<br/><span class="verse" id="2">2 </span>Laakiinse anigu waan turunturoon gaadhay, Oo tallaabooyinkayguna waxay u dhowaadeen inay simbiriirixdaan.
<br/><span class="verse" id="3">3 </span>Waayo, waxaan ka hinaasay kuwa qabka weyn, Markaan arkay barwaaqada ay kuwa sharka lahu haystaan.
<br/><span class="verse" id="4">4 </span>Waayo, geeridoodu xanuun ma leh, Laakiinse xooggoodu waa adag yahay.
<br/><span class="verse" id="5">5 </span>Iyagu dhib kuma jiraan sida dadka kale, Oo sida dadka kalena uma belaayaysna.
<br/><span class="verse" id="6">6 </span>Sidaas daraaddeed kibir wuxuu yahay sida silsilad qoorta u sudhan, Oo dulmi bay sida maro u huwan yihiin.
<br/><span class="verse" id="7">7 </span>Indhahoodu baruur bay la bararsan yihiin, Oo waxay haystaan in ka sii badan waxa qalbigoodu doonayo.
<br/><span class="verse" id="8">8 </span>Wax bay ku qoslaan, oo xumaan daraaddeed dulmi bay ku hadlaan, Waxay hadlaan iyagoo kor isu qaadaya.
<br/><span class="verse" id="9">9 </span>Afkoodii waxay gaadhsiiyeen samooyinka, Oo carrabkooduna wuxuu dhex maraa dhulka oo dhan.
<br/><span class="verse" id="10">10 </span>Sidaas daraaddeed dadkiisii halkanay ku soo noqdaan, Oo koob biyo ka buuxa ayay madhsadeen.
<br/><span class="verse" id="11">11 </span>Oo waxay yidhaahdaan, Ilaah sidee buu wax u yaqaan? Kan ugu sarreeyana aqoonu ma ku jirtaa?
<br/><span class="verse" id="12">12 </span>Bal eeg, kuwanu waa kuwa sharka leh, Oo mar kasta iyagoo istareexsan ayay hodantinimadoodu sii korodhaa.
<br/><span class="verse" id="13">13 </span>Hubaal wax aan micne lahayn ayaan qalbigaygii ku nadiifshay, Oo aan ku faraxashay anigoo aan eed lahayn,
<br/><span class="verse" id="14">14 </span>Waayo, maalintii oo dhan waa lay dhibayay, Oo subax kastana waa lay edbinayay.
<br/><span class="verse" id="15">15 </span>Haddaan odhan lahaa, Sidaasaan ku hadli doonaa, Bal eeg, waan khiyaanayn lahaa farcanka carruurtaada.
<br/><span class="verse" id="16">16 </span>Markaan ku fikiray si aan tan ku ogaado, Aad bay iigu xanuun badnayd,
<br/><span class="verse" id="17">17 </span>Ilaa aan galay meesha quduuska ah ee Ilaah, Oo aan ka fiirsaday ugudambaystooda.
<br/><span class="verse" id="18">18 </span>Hubaal waxaad iyaga ku taagtaa meelo sibiibix ah, Oo waxaad hoos ugu tuurtaa si ay u baabba'aan.
<br/><span class="verse" id="19">19 </span>Sidee bay daqiiqad ugu noqdeen meel cidla ah! Dhammaantood waxay ku baabba'een cabsi.
<br/><span class="verse" id="20">20 </span>Sayidow, sidii mid riyo ka toosay Markaad toostid, waxaad quudhsan doontaa ekaantooda.
<br/><span class="verse" id="21">21 </span>Waayo, qalbigaygu wuu murugooday, Oo waxaa layga muday kelyaha,
<br/><span class="verse" id="22">22 </span>Waxaan ahaa doqon iyo jaahil, Oo hortaada waxaan ku ahaa sidii xoolo oo kale.
<br/><span class="verse" id="23">23 </span>Habase yeeshee had iyo goorba waan kula joogaa, Oo waxaad i qabatay gacanta midig.
<br/><span class="verse" id="24">24 </span>Waxaad igu hoggaamin doontaa taladaada, Oo dabadeedna waxaad igu dhowayn doontaa ammaanta.
<br/><span class="verse" id="25">25 </span>Bal, yaan samada ku leeyahay adiga mooyaane? Oo dhulkana laguma arko mid aan kaa jeclahay.
<br/><span class="verse" id="26">26 </span>Jiidhkayga iyo qalbigayguba waa itaal darnaadeen, Laakiinse Ilaah wuxuu weligiis ii yahay xooggii qalbigayga iyo qaybtayda.
<br/><span class="verse" id="27">27 </span>Waayo, bal eeg, kuwa kaa fogu way halligmi doonaan, Oo waad wada baabbi'isay kuwii kaa caasiyoobay oo dhan.
<br/><span class="verse" id="28">28 </span>Laakiinse aniga waxaa ii roon inaan Ilaah u soo dhowaado, Waayo, Sayidka Ilaahaa waxaan ka dhigtay magangalkayga, Inaan ka sheekeeyo shuqulladaada oo dhan.
</p>

