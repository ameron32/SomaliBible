
<h3>Cutub 116 </h3>

<p><span class="verse" id="1"> 1</span> Rabbiga waan jeclahay, maxaa yeelay, wuxuu maqlay Codkaygii iyo baryootankaygii.
<br/><span class="verse" id="2">2 </span>Dhegtuu ii dhigay, Sidaas daraaddeed isagaan baryi doonaa intaan noolahay oo dhan.
<br/><span class="verse" id="3">3 </span>Xadhkihii dhimashada ayaa i hareereeyey, Xanuunkii She'oolna waa i qabsaday. Oo waxaan la kulmay dhib iyo murug.
<br/><span class="verse" id="4">4 </span>Markaasaan ku baryootamay magaca Rabbiga, Anigoo leh, Rabbiyow, naftayda samatabbixi.
<br/><span class="verse" id="5">5 </span>Rabbigu waa nimco miidhan, waana xaq, Haah, oo Ilaaheennu waa naxariis badan yahay.
<br/><span class="verse" id="6">6 </span>Rabbigu kuwa garaadka daran wuu dhawraa, Hoos baa la ii soo dejiyey, kolkaasuu i badbaadshay.
<br/><span class="verse" id="7">7 </span>Naftaydoy, nasashadaadii ku noqo, Waayo, Rabbigu wax badan oo wanaagsan buu kuu sameeyey.
<br/><span class="verse" id="8">8 </span>Waayo, naftayda waxaad ka samatabbixisay dhimasho, Indhahaygana ilmo, Cagahaygana kufid.
<br/><span class="verse" id="9">9 </span>Waxaan ku socon doonaa Rabbiga hortiisa Anigoo dhex jooga dalka kuwa nool.
<br/><span class="verse" id="10">10 </span>Waan rumaysnaa, oo markaan hadlay Aad baa la ii dhibay,
<br/><span class="verse" id="11">11 </span>Anigoo degdegsan baan waxaan idhi, Dadka oo dhammu waa beenaalayaal.
<br/><span class="verse" id="12">12 </span>Bal maxaan Rabbiga uga celiyaa Waxyaalihii uu ii taray oo dhan?
<br/><span class="verse" id="13">13 </span>Waxaan qaadan doonaa koobka badbaadada, Oo magaca Rabbiga ayaan ku baryootami doonaa.
<br/><span class="verse" id="14">14 </span>Rabbiga ayaan u oofin doonaa nidarradaydii, Oo weliba waxaan ku bixin doonaa dadkiisa oo dhan hortooda.
<br/><span class="verse" id="15">15 </span>Rabbiga hortiisa dhimashada quduusiintiisa Ayaa qiimo weyn ku leh.
<br/><span class="verse" id="16">16 </span>Rabbiyow, sida runta ah waxaan ahay addoonkaaga, Waxaan ahay addoonkaaga, oo ah wiilka addoontaada, Silsiladahaygii waad iga furtay.
<br/><span class="verse" id="17">17 </span>Waxaan kuu soo bixin doonaa allabarigii mahadnaqidda, Oo magaca Rabbiga ayaan ku baryootami doonaa.
<br/><span class="verse" id="18">18 </span>Rabbiga ayaan u oofin doonaa nidarradaydii, Oo weliba waxaan ku bixin doonaa dadkiisa oo dhan hortooda,
<br/><span class="verse" id="19">19 </span>Iyo guriga Rabbiga barxadihiisa, Iyo dhexdaada, Yeruusaalemay. Rabbiga ammaana.
</p>

