
<h3>Cutub 71 </h3>

<p><span class="verse" id="1"> 1</span> Rabbiyow, adigaan isku kaa halleeyaa, Yaanan weligay wareerin.
<br/><span class="verse" id="2">2 </span>Xaqnimadaada igu samatabbixi oo i nabad geli, Dhegta ii dhig, oo i badbaadi.
<br/><span class="verse" id="3">3 </span>Ii noqo dhagax weyn oo rug ah, oo aan had iyo goorba ku noqnoqdo, Waxaad amar ku bixisay in lay badbaadsho, Waayo, adigu waxaad tahay dhagax weyn oo ii gabbaad ah iyo qalcaddayda.
<br/><span class="verse" id="4">4 </span>Ilaahayow, iga badbaadi kan sharka leh gacantiisa, Iyo gacanta xaqlaawaha iyo ninka nacabkaa.
<br/><span class="verse" id="5">5 </span>Waayo, Sayidow Ilaahow, waxaad tahay rajadayda, Oo waxaad tahay kii aan isku hallaynayay tan iyo yaraantaydii.
<br/><span class="verse" id="6">6 </span>Tan iyo uurkii hooyaday adigaa i tiirinayay, Waxaad tahay kii iga soo bixiyey uurkii hooyaday, Had iyo goorba adigaan ku ammaani doonaa.
<br/><span class="verse" id="7">7 </span>Anigu kuwo badan baan u ahay sidii wax yaab leh, Laakiinse adigu waxaad ii tahay magangal xoog leh.
<br/><span class="verse" id="8">8 </span>Maalin kasta waxaa afkayga ka buuxi doona Ammaantaada iyo sharaftaada.
<br/><span class="verse" id="9">9 </span>Ha i tuurin markaan gaboobo, Oo ha i dayrin markaan itaal darnaado.
<br/><span class="verse" id="10">10 </span>Waayo, cadaawayaashaydu waxay ka hadlaan wax igu saabsan, Oo kuwa naftayda inay iga qaadaan doonayaana way wada arrinsadaan,
<br/><span class="verse" id="11">11 </span>Oo waxay isyidhaahdaan, Ilaah baa dayriyey, Haddaba ka daba taga oo qabta, waayo, ma jiro mid samatabbixinayaa.
<br/><span class="verse" id="12">12 </span>Ilaahow, ha iga fogaan, Ilaahayow, soo dhaqso oo i caawi.
<br/><span class="verse" id="13">13 </span>Kuwa naftayda cadaawayaal ku ahu ha ceeboobeen oo ha baabba'een, Oo kuwa waxyeelladayda doondoonayana ceeb iyo sharafdarro ha ku bateen.
<br/><span class="verse" id="14">14 </span>Laakiinse anigu had iyo goorba wax baan rajaynayaa, Oo weliba waan kuu sii ammaanayaa aad iyo aad.
<br/><span class="verse" id="15">15 </span>Afkaygu wuxuu maalinta oo dhan ka sheekayn doonaa xaqnimadaada, iyo badbaadintaada, Waayo, anigu ma aqaan intay tiro le'eg yihiin.
<br/><span class="verse" id="16">16 </span>Waxaan la imanayaa Sayidka Ilaahaa shuqulladiisa xoogga leh, Oo waxaan ka hadli doonaa xaqnimadaada, taasoo ah taada oo keliya.
<br/><span class="verse" id="17">17 </span>Ilaahow, wax baad i bari jirtay tan iyo yaraantaydii, Oo ilaa haatanna waxaan caddayn jiray shuqulladaada yaabka badan.
<br/><span class="verse" id="18">18 </span>Ilaahow, ha i dayrin, xataa markaan gaboobo oo madaxaygu cirroobo, Jeeraan xooggaaga uga warramo farcanka dambe Oo aan itaalkaaga uga sheekeeyo mid kasta oo hadda ka dib imanaya.
<br/><span class="verse" id="19">19 </span>Ilaahow, xaqnimadaadu aad iyo aad bay u sarraysaa, Ilaahow, adiga oo waxyaalaha waaweyn sameeyey, Bal yaa kula mid ah?
<br/><span class="verse" id="20">20 </span>Adiga oo na tusay dhibaatooyin badan oo aad u xun, Ayaa haddana na noolayn doona, Oo haddana waxaad naga soo saari doontaa dhulka moolkiisa.
<br/><span class="verse" id="21">21 </span>Weynaantayda ii sii kordhi, Oo intaad soo jeesatid i qalbi qabooji.
<br/><span class="verse" id="22">22 </span>Ilaahow, waxaan kugu ammaani doonaa alaab muusiko ah, Oo runtaadaan ammaani doonaa, Israa'iil kiisa Quduuska ahow, Waxaan ammaan kuugula gabyi doonaa kataarad.
<br/><span class="verse" id="23">23 </span>Bushimahaygu aad bay ugu farxi doonaan, markaan ammaan kuugu gabyo, Oo xataa naftaydii aad soo furatayna way rayrayn doonta.
<br/><span class="verse" id="24">24 </span>Oo weliba carrabkayguna maalinta oo dhan wuxuu ka sheekayn doonaa xaqnimadaada, Waayo, kuwa waxyeelladayda doondoonayaa way ceeboobaan, oo way isku wareeraan.
</p>

