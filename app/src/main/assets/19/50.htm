
<h3>Cutub 50 </h3>

<p><span class="verse" id="1"> 1</span> Ilaah, oo ah Ilaaha Rabbiga ah ayaa hadlay, Oo qorrax-soo-baxa ilaa qorraxdhaca dhulkuu u yeedhay.
<br/><span class="verse" id="2">2 </span>Siyoon oo ah meesha quruxda kaamilka ah Ayaa Ilaah ka soo iftiimay.
<br/><span class="verse" id="3">3 </span>Ilaaheen wuu iman doonaa, iskamana aamusi doono, Hortiisa ayaa dab wax baabbi'in doonaa, Hareerihiisana waxaa jiri doona duufaan weyn.
<br/><span class="verse" id="4">4 </span>Isagu wuxuu u yeedhi doonaa samooyinka sare, Iyo dhulkaba, inuu dadkiisa xukumo aawadeed.
<br/><span class="verse" id="5">5 </span>Oo wuxuu odhan doonaa, Quduusiintayda ii soo wada ururiya, Kuwii axdi igula dhigtay allabari.
<br/><span class="verse" id="6">6 </span>Oo samooyinka ayaa xaqnimadiisa sheegi doona, Waayo, Ilaah qudhiisu waa xaakin. (Selaah)
<br/><span class="verse" id="7">7 </span>Dadkaygiiyow, i maqla, oo anna waan hadli doonaa, Israa'iilow, i maqal oo anna waan kuu markhaati furi doonaa, Anigu waxaan ahay Ilaah, oo ah Ilaahaaga.
<br/><span class="verse" id="8">8 </span>Anigu kugu canaanan maayo allabaryadaada, Oo qurbaannadaada gubanu had iyo goorba hortayday yaalliin.
<br/><span class="verse" id="9">9 </span>Reerkaaga dibi ka qaadan maayo, Xerooyinkaagana orgi kala bixi maayo.
<br/><span class="verse" id="10">10 </span>Waayo, xayawaanka duudda jooga oo dhan anigaa iska leh, Iyo xataa xoolaha kunka buurood jooga oo dhan.
<br/><span class="verse" id="11">11 </span>Waan wada aqaan haadda buuraha joogta oo dhan, Oo dugaagga duurka jooga oo dhanna anigaa iska leh.
<br/><span class="verse" id="12">12 </span>Haddaan gaajaysnahay, kuuma aan sheegeen, Waayo, dunida iyo waxa ka buuxaba anigaa iska leh.
<br/><span class="verse" id="13">13 </span>Miyaan cuni doonaa hilibka dibida, Miyaanse cabbi doonaa dhiigga riyaha?
<br/><span class="verse" id="14">14 </span>Ilaah u bixi allabariga mahadnaqiddaa, Oo Ilaaha ugu sarreeyana nidarradaadii u oofi,
<br/><span class="verse" id="15">15 </span>Oo i bari maalinta dhibi jirto, Oo anna waan ku samatabbixin doonaa, kolkaasaad i ammaani doontaa.
<br/><span class="verse" id="16">16 </span>Laakiinse Ilaah wuxuu kan sharka leh ku yidhaahdaa, Maxaad qaynuunnadayda u sheegaysaa, Oo aad axdigayga afkaaga ugu soo qaadaysaa?
<br/><span class="verse" id="17">17 </span>Adigoo tacliinta neceb, Oo weliba erayadaydana dabadaada ku tuura.
<br/><span class="verse" id="18">18 </span>Markaad tuug aragtay waad oggolaatay, Oo waxaad la qayb qaadatay dhillayo.
<br/><span class="verse" id="19">19 </span>Afkaaga waxaad u daysaa inuu shar ku hadlo, Oo carrabkaaguna wuxuu hindisaa khiyaano.
<br/><span class="verse" id="20">20 </span>Waad fadhiisataa oo wax ka sheegtaa walaalkaa, Oo weliba waxaad xamataa inahooyadaa.
<br/><span class="verse" id="21">21 </span>Waxyaalahaas baad samaysay, oo anna waan iska aamusay, Waxaad moodday inaan ahay mid kula mid ah, Laakiinse waan ku canaanan doonaa, oo iyaga ayaan indhahaaga hortooda ku hagaajin doonaa.
<br/><span class="verse" id="22">22 </span>Kuwiinna Ilaah illoobayow, bal waxan ka fiirsada, Waaba intaasoo aan cadcad idiin jeexjeexaaye, oo aad wax idin samatabbixiya weydaane,
<br/><span class="verse" id="23">23 </span>Ku alla kii allabariga mahadnaqidda bixiyaa waa i ammaanaa, Oo kii socodkiisa si qumman u hagaajiyana Waxaan tusi doonaa badbaadinta Ilaah.
</p>

