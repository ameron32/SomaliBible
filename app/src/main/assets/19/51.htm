
<h3>Cutub 51 </h3>

<p><span class="verse" id="1"> 1</span> Ilaahow, iigu naxariiso sida raxmaddaadu tahay, Oo xadgudubyadaydana igaga tirtir sida naxariistaada badnaanteedu tahay.
<br/><span class="verse" id="2">2 </span>Xumaantayda iga wada maydh, Oo iga nadiifi dembigayga.
<br/><span class="verse" id="3">3 </span>Waayo, anigu waan ogahay xadgudubyadayda, Oo dembigayguna hortayduu yaallaa had iyo goorba.
<br/><span class="verse" id="4">4 </span>Adiga keliya ayaan kugu dembaabay, Oo waxaan sameeyey wax hortaada ku xun, Inaad xaq ahaatid markaad hadashid, Oo aad daahir ahaatid markaad wax xukunto.
<br/><span class="verse" id="5">5 </span>Bal eeg, aniga waxaa laygu qabanqaabiyey xumaan, Oo waxaa hooyaday igu uuraysatay dembi.
<br/><span class="verse" id="6">6 </span>Bal eeg, waxaad uurka ka jeceshahay run, Oo meesha qarsoon waxaad iga ogeysiinaysaa xigmad.
<br/><span class="verse" id="7">7 </span>Haddaba geed husob ah igu daahiri, oo anna nadiif baan ahaan doonaa, I maydh, oo anna baraf cad waan ka sii caddaan doonaa.
<br/><span class="verse" id="8">8 </span>I maqashii farxad iyo rayrayn, Inay lafihii aad jejebisay farxaan.
<br/><span class="verse" id="9">9 </span>Wejigaaga ka qari dembiyadayda, Oo iga tirtir xumaatooyinkayga oo dhan.
<br/><span class="verse" id="10">10 </span>Ilaahow, igu dhex abuur qalbi nadiif ah, Oo igu dhex cusboonaysii ruux qumman.
<br/><span class="verse" id="11">11 </span>Hortaada ha iga xoorin, Oo Ruuxaaga quduuska ah ha iga qaadin.
<br/><span class="verse" id="12">12 </span>Farxaddii badbaadintaada ii soo celi, Oo ruux raalli ah igu tiiri.
<br/><span class="verse" id="13">13 </span>Oo markaas kuwa xadgudba jidkaagaan bari doonaa, Oo dembilayaashuna adigay kuu soo noqon doonaan.
<br/><span class="verse" id="14">14 </span>Ilaahow, Ilaaha badbaadadaydow, dhiiggelidda iga samatabbixi, Markaasaa carrabkaygu wuxuu aad uga gabyi doonaa xaqnimadaada.
<br/><span class="verse" id="15">15 </span>Sayidow, bushimahayga fur, Oo afkaygu wuxuu ku hadli doonaa ammaantaada.
<br/><span class="verse" id="16">16 </span>Waayo, adigu kuma faraxdid allabari, haddii kalese waan bixin lahaa, Qurbaan gubanna kuma cajebiyo.
<br/><span class="verse" id="17">17 </span>Allabaryada Ilaah waa ruux is-hoosaysiintiisa, Ilaahow, adigu quudhsan maysid qalbi hoosaysan oo qoomamaysan.
<br/><span class="verse" id="18">18 </span>Siyoon wanaag ugu samee sidaad doonayso, Oo Yeruusaalem derbiyadeedana dhis.
<br/><span class="verse" id="19">19 </span>Oo markaas adigu waxaad ku farxi doontaa allabaryada xaqnimada iyo qurbaan guban, iyo allabari wada guban dhammaantiis, Oo markaasay dibiyo ku dul bixin doonaan meeshaada allabariga.
</p>

