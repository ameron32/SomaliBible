
<h3>Cutub 135 </h3>

<p><span class="verse" id="1"> 1</span> Rabbiga ammaana. Ammaana magaca Rabbiga, Rabbiga addoommadiisow, isaga ammaana,
<br/><span class="verse" id="2">2 </span>Kuwiinna guriga Rabbiga Iyo barxadaha guriga Ilaaheenna dhex taaganow.
<br/><span class="verse" id="3">3 </span>Rabbiga ammaana, waayo, Rabbigu waa wanaagsan yahay, Magiciisa ammaan ugu gabya, waayo, wuu wacan yahay.
<br/><span class="verse" id="4">4 </span>Waayo, Rabbigu reer Yacquub nafsaddiisuu u doortay, Hantidiisa gaarka ah ayuu u doortay reer binu Israa'iil.
<br/><span class="verse" id="5">5 </span>Waayo, waan ogahay in Rabbigu weyn yahay, Iyo in Sayidkeennu ka wada sarreeyo ilaahyada oo dhan.
<br/><span class="verse" id="6">6 </span>Rabbigu wax alla wixii uu jeclaystayba wuu ku sameeyey Samada iyo dhulka, iyo badaha iyo moolalka oo dhan dhexdooda.
<br/><span class="verse" id="7">7 </span>Isagaa ka dhiga in dhulka darafyadiisa uumi ka soo kaco, Roobkana wuxuu u sameeyaa hillaac, Oo dabayshana isagaa khasnadihiisa ka soo saara.
<br/><span class="verse" id="8">8 </span>Isagaa laayay curadyadii Masar, Kuwii dadka iyo kuwii duunyadaba.
<br/><span class="verse" id="9">9 </span>Masaray, isagu wuxuu dhexdaada u soo diray calaamooyin iyo yaabab, Oo wax buu ku soo kor daayay Fircoon iyo addoommadiisii oo dhanba.
<br/><span class="verse" id="10">10 </span>Wuxuuna laayay quruumo badan, Oo wuxuu dilay boqorro xoog badan, kuwaas oo ahaa
<br/><span class="verse" id="11">11 </span>Siixon oo ahaa boqorkii reer Amor, Iyo Coog oo ahaa boqorkii Baashaan, Iyo boqortooyooyinkii reer Kancaan oo dhan,
<br/><span class="verse" id="12">12 </span>Oo dalkoodiina dhaxal ahaan buu u bixiyey, Oo wuxuu dhaxal u siiyey dadkiisa reer binu Israa'iil.
<br/><span class="verse" id="13">13 </span>Rabbiyow, magacaagu weligiisba wuu waaraa, Rabbiyow, xusuustaadu waxay gaadhaa qarni kasta.
<br/><span class="verse" id="14">14 </span>Waayo, Rabbigu dadkiisuu u garsoori doonaa, Oo addoommadiisana wuu u naxariisan doonaa.
<br/><span class="verse" id="15">15 </span>Sanamyada quruumuhu waa lacag iyo dahab, Oo waa wax ay dad gacmaha ku sameeyeen.
<br/><span class="verse" id="16">16 </span>Afaf way leeyihiin, laakiinse ma hadlaan, Indhona way leeyihiin, laakiinse waxba ma arkaan,
<br/><span class="verse" id="17">17 </span>Dhegona way leeyihiin, laakiinse waxba ma maqlaan, Oo afkoodana neefu kuma jirto.
<br/><span class="verse" id="18">18 </span>Kuwa iyaga sameeyaana sidooda oo kale ayay noqon doonaan, Iyo xataa mid kasta oo iyaga isku halleeyaaba.
<br/><span class="verse" id="19">19 </span>Reer binu Israa'iilow, Rabbiga ammaana, Reer Haaruunow, Rabbiga ammaana,
<br/><span class="verse" id="20">20 </span>Reer Laawiyow, Rabbiga ammaana, Kuwiinna Rabbiga ka cabsadow, Rabbiga ammaana.
<br/><span class="verse" id="21">21 </span>Rabbiga Yeruusaalem deggan ha laga ammaano Siyoon. Rabbiga ammaana.
</p>

