
<h3>Cutub 75 </h3>

<p><span class="verse" id="1"> 1</span> Ilaahow, adaan kuu mahadnaqnaa, Waannu kuu mahadnaqnaa, waayo, magacaagu waa noo dhow yahay, Dadku waxay ka sheekeeyaan shuqulladaada yaabka badan.
<br/><span class="verse" id="2">2 </span>Wakhtiga aan qawimay, Ayaan si qumman wax u xukumi doonaa.
<br/><span class="verse" id="3">3 </span>Dhulka iyo waxa kor deggan oo dhammuba way wada dhalaaleen, Tiirarkiisa anigaa qotomiyey. (Selaah)
<br/><span class="verse" id="4">4 </span>Kuwa kibirka leh waxaan ku idhi, Ha kibrina, Kuwa sharka lehna waxaan ku idhi, Geeskiinna kor ha u taagina,
<br/><span class="verse" id="5">5 </span>Geeskiinna kor ha u taagina, Oo madaxadayg ha ku hadlina.
<br/><span class="verse" id="6">6 </span>Waayo, sarrayntu kama timaado xagga bari ama xagga galbeed, Ama xataa xagga koonfureed toona.
<br/><span class="verse" id="7">7 </span>Laakiinse Ilaah baa xaakin ah, Isagu mid buu dejiyaa, ku kalena wuu sarraysiiyaa.
<br/><span class="verse" id="8">8 </span>Waayo, Rabbiga gacantiisa waxaa ku jira koob, oo waxaa ka xumbaynaysa khamri, Oo waxaa ka buuxa wax laysku qooshay, oo kaasuu wax ka shubaa, Hubaal huubadiisa waxaa heenheensan doona oo cabbi doona dunida kuweeda sharka leh oo dhan.
<br/><span class="verse" id="9">9 </span>Laakiinse anigu weligayba waan rayrayn doonaa, Oo waxaan ammaan ugu gabyi doonaa Ilaaha Yacquub.
<br/><span class="verse" id="10">10 </span>Oo weliba kuwa sharka leh geesahooda oo dhan waan wada jejebin doonaa, Laakiinse kuwa xaqa ah geesahooda waa la sarraysiin doonaa.
</p>

