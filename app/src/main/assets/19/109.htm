
<h3>Cutub 109 </h3>

<p><span class="verse" id="1"> 1</span> Ilaaha ammaantaydow, ha iska aamusin,
<br/><span class="verse" id="2">2 </span>Waayo, waxay igu kala qaadeen afka kan sharka leh iyo kan khiyaanada lehba, Oo waxay igula hadleen carrab been sheega.
<br/><span class="verse" id="3">3 </span>Oo weliba waxay igu hareereeyeen erayo nacayb badan, Oo sababla'aan bay igula dirireen.
<br/><span class="verse" id="4">4 </span>Anigoo jecel bay cadow ii yihiin, Laakiinse anigu Ilaah baan baryaa.
<br/><span class="verse" id="5">5 </span>Wanaag waxay iigaga abaalgudeen xumaan, Jacaylna nacayb.
<br/><span class="verse" id="6">6 </span>Nin shar leh ka sarraysii isaga, Oo Shayddaan ha istaago midigtiisa.
<br/><span class="verse" id="7">7 </span>Markii la xukumo, ha soo baxo isagoo dembi lagu helay, Oo tukashadiisiina dembi ha noqoto.
<br/><span class="verse" id="8">8 </span>Cimrigiisu ha yaraado, Jagadiisana mid kale ha qaato.
<br/><span class="verse" id="9">9 </span>Carruurtiisu ha agoontoobeen, Naagtiisuna carmal ha noqoto.
<br/><span class="verse" id="10">10 </span>Carruurtiisu kuwa warwareega ha noqdeen oo ha dawarsadeen, Cuntadoodana ha ka doondooneen meelahooda cidlada ah.
<br/><span class="verse" id="11">11 </span>Midka korsaarta qaataa ha qabsado wuxuu haysto oo dhan, Oo shisheeyayaalna ha ka dheceen wixii uu ku hawshooday.
<br/><span class="verse" id="12">12 </span>Yaanu jirin mid isaga u sii naxariistaa, Oo yaanu jirin mid u naxa carruurtiisa agoonta ah.
<br/><span class="verse" id="13">13 </span>Farcankiisu ha baabba'o, Oo qarniga soo socda magacooda ha la tirtiro.
<br/><span class="verse" id="14">14 </span>Xumaantii awowayaashiis Rabbigu ha soo xusuusto, Oo dembigii hooyadiisna yaan la tirtirin.
<br/><span class="verse" id="15">15 </span>Rabbiga ha hor joogeen had iyo goorba, Si uu xusuustooda uga gooyo dhulka.
<br/><span class="verse" id="16">16 </span>Maxaa yeelay, isagu wuu xusuusan waayay inuu u naxariisto Miskiinka, iyo kan baahan, iyo kan qalbiga ka murugaysan, Laakiinse wuxuu u silciyey inuu iyaga laayo aawadeed.
<br/><span class="verse" id="17">17 </span>Wuxuu jeclaaday habaaridda, markaasaa habaar ku soo degay, Ducaynta kuma farxin, ducona way ka sii fogaatay isaga.
<br/><span class="verse" id="18">18 </span>Oo weliba isagu wuxuu sidii dharkiisii u huwaday habaaridda, Oo iyana waxay gashay uurkiisa hoose sidii biyo oo kale, Oo lafihiisana waxay u gashay sidii saliid.
<br/><span class="verse" id="19">19 </span>Isaga ha u ahaato sida marada uu huwado, Iyo sida dhex-xidhka uu ku xidho had iyo goorba,
<br/><span class="verse" id="20">20 </span>Tanu waa abaalmarinta cadaawayaashaydu ay xagga Rabbiga ka helaan, Iyo kuwa naftayda xumaan ka sheegaba.
<br/><span class="verse" id="21">21 </span>Laakiinse Ilaahow, Sayidow, magacaaga daraaddiis wax iigu yeel, Naxariistaadu waa wanaagsan tahay, ee sidaas daraaddeed ii samatabbixi,
<br/><span class="verse" id="22">22 </span>Waayo, anigu waxaan ahay miskiin iyo mid baahan, Oo qalbigayguna wuu igu dhex dhaawacmay.
<br/><span class="verse" id="23">23 </span>Waxaan u dhammaaday sida hoos sii libdhaya, Waxaan u gilgilmaa sida ayax oo kale.
<br/><span class="verse" id="24">24 </span>Jilbahaygu soon bay la taag darnaadaan, Oo jidhkayguna baruurla'aanteed wuu la caatoobaa.
<br/><span class="verse" id="25">25 </span>Oo weliba waxaan iyaga u noqday cay, Oo kolkay i arkaan ayay madaxa ruxruxaan.
<br/><span class="verse" id="26">26 </span>Rabbiyow, Ilaahayow, i caawi, Oo igu badbaadi si naxariistaada waafaqsan,
<br/><span class="verse" id="27">27 </span>Si ay u ogaadaan in tanu tahay shaqadii gacaantaada, Iyo inaad taas samaysay, Rabbiyow.
<br/><span class="verse" id="28">28 </span>Iyagu ha habaartameen, adiguse i barakee, Kolkay kacaan, way ceeboobi doonaan, laakiinse anigoo addoonkaaga ah waan rayrayn doonaa.
<br/><span class="verse" id="29">29 </span>Cadaawayaashaydu sharafdarro ha xidheen, Oo ceebtooda ha u huwadeen sida go' oo kale.
<br/><span class="verse" id="30">30 </span>Afkaygaan aad ugaga mahadnaqi doonaa Rabbiga, Haah, oo waxaan isaga ku ammaani doonaa dadka badan dhexdiisa.
<br/><span class="verse" id="31">31 </span>Waayo, isagu wuxuu isa soo taagi doonaa miskiinka midigtiisa, Si uu uga badbaadiyo kuwa naftiisa xukuma.
</p>

