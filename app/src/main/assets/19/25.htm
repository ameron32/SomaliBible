
<h3>Cutub 25 </h3>

<p><span class="verse" id="1"> 1</span> Rabbiyow, naftayda xaggaagaan kor ugu qaadaa.
<br/><span class="verse" id="2">2 </span>Ilaahayow, adigaan isku kaa halleeyey, Haddaba yaanan ceeboobin, Oo yaan cadaawayaashaydu ii faanin.
<br/><span class="verse" id="3">3 </span>Kuwa adiga ku suga midkoodna ceeboobi maayo, Laakiinse waxaa ceeboobi doona kuwa khiyaanada ku macaamilooda sababla'aan.
<br/><span class="verse" id="4">4 </span>Rabbiyow, jidadkaaga i tus, Oo waddooyinkaagana i bar.
<br/><span class="verse" id="5">5 </span>Runtaada igu hoggaami, oo i bar, Waayo, waxaad tahay Ilaaha badbaadadayda, Oo maalinta oo dhan adaan ku sugaa.
<br/><span class="verse" id="6">6 </span>Rabbiyow, xusuuso naxariistaada iyo raxmaddaada, Waayo, weligoodba way jireen.
<br/><span class="verse" id="7">7 </span>Ha xusuusan dembiyadii dhallinyaranimadayda iyo xadgudubyadaydii, Laakiinse ii xusuuso sida raxmaddaadu tahay, Iyo wanaaggaaga aawadiis, Rabbiyow.
<br/><span class="verse" id="8">8 </span>Rabbigu waa wanaagsan yahay, waana qumman yahay, Sidaas daraaddeed wuxuu dembilayaasha ku hanuunin doonaa jidka.
<br/><span class="verse" id="9">9 </span>Kuwa camalka qabow wuxuu ku hanuunin doonaa xaqa, Oo kuwa camalka qabow wuxuu bari doonaa jidkiisa.
<br/><span class="verse" id="10">10 </span>Rabbiga waddooyinkiisa oo dhammu waxay raxmad iyo run u yihiin Kuwa axdigiisa iyo markhaatifurkiisa xajiya.
<br/><span class="verse" id="11">11 </span>Rabbiyow, dembigayga iga cafi magacaaga daraaddiis, Waayo, aad buu u weyn yahay.
<br/><span class="verse" id="12">12 </span>Bal waa ayo ninka Rabbiga ka cabsadaa? Kaas wuxuu ku hanuunin doonaa jidkii uu isagu doorto.
<br/><span class="verse" id="13">13 </span>Naftiisu wanaag bay ku jiri doontaa, Oo farcankiisuna wuxuu dhaxli doonaa dalka.
<br/><span class="verse" id="14">14 </span>Rabbiga taladiisa qarsoon waxay la jirtaa kuwa isaga ka cabsada, Oo wuxuu iyaga tusi doonaa axdigiisa.
<br/><span class="verse" id="15">15 </span>Weligayba indhahaygu waxay u jeedaan xagga Rabbiga, Waayo, wuxuu cagahayga ka bixin doonaa dabinka.
<br/><span class="verse" id="16">16 </span>Bal xaggayga u soo jeeso, oo ii naxariiso, Waayo, waan cidloobay, oo dhib baa i haysa.
<br/><span class="verse" id="17">17 </span>Dhibaatooyinka qalbigaygu way sii ballaadheen, Cidhiidhigayga iga bixi.
<br/><span class="verse" id="18">18 </span>Bal fiiri dhibkayga iyo qaxarkayga, Oo dembiyadayda oo dhan iga cafi.
<br/><span class="verse" id="19">19 </span>Bal fiiri cadaawayaashayda, waayo, way badan yihiin, Oo waxay igu neceb yihiin nacayb dulmi miidhan ah.
<br/><span class="verse" id="20">20 </span>Naftayda dhawr, oo i samatabbixi, Oo yaanan ceeboobin, waayo, waan isku kaa halleeyaa.
<br/><span class="verse" id="21">21 </span>Daacadnimo iyo qummanaanu ha i dhawreen, Waayo, adaan ku sugaa.
<br/><span class="verse" id="22">22 </span>Ilaahow, reer binu Israa'iil ka samatabbixi Dhibaatooyinkooda oo dhan.
</p>

