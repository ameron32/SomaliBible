
<h3>Cutub 115 </h3>

<p><span class="verse" id="1"> 1</span>Rabbiyow, yaanay noo ahaan, yaanay noo ahaan, Laakiinse magacaaga ammaani ha u ahaato, Naxariistaada iyo runtaada daraaddood.
<br/><span class="verse" id="2">2 </span>Bal maxay quruumuhu u odhanayaan, Haddaba Ilaahoodu meeh?
<br/><span class="verse" id="3">3 </span>Laakiinse Ilaahayagu samooyinkuu ku jiraa, Oo wax alla wixii uu doonayayna wuu sameeyey.
<br/><span class="verse" id="4">4 </span>Sanamyadoodu waa lacag iyo dahab, Oo waa wax dad gacmaha ku sameeyey.
<br/><span class="verse" id="5">5 </span>Waxay leeyihiin af, laakiinse ma hadlaan, Indhona way leeyihiin, laakiinse waxba ma arkaan,
<br/><span class="verse" id="6">6 </span>Dhegona way leeyihiin, laakiinse waxba ma maqlaan, Sanna way leeyihiin, laakiinse waxba ma urshaan,
<br/><span class="verse" id="7">7 </span>Gacmo way leeyihiin, laakiinse waxba ma qabtaan, Cagona way leeyihiin, laakiinse ma socdaan, Oo hungurigoodana hadal kama soo saaraan.
<br/><span class="verse" id="8">8 </span>Kuwa iyaga sameeyaana sidooda oo kale ayay noqon doonaan, Iyo xataa mid kasta oo iyaga isku halleeyaba.
<br/><span class="verse" id="9">9 </span>Reer binu Israa'iilow, Rabbiga isku halleeya, Isagu waa caawimaaddooda iyo gaashaankooda.
<br/><span class="verse" id="10">10 </span>Reer Haaruunow, Rabbiga isku halleeya, Isagu waa caawimaaddooda iyo gaashaankooda.
<br/><span class="verse" id="11">11 </span>Kuwiinna Rabbiga ka cabsadow, Rabbiga isku halleeya, Isagu waa caawimaaddooda iyo gaashaankooda.
<br/><span class="verse" id="12">12 </span>Rabbigu aad buu inoo xusuusnaa, wuu ina barakayn doonaa, Reerka Israa'iilna wuu barakayn doonaa, Reerka Haaruunna wuu barakayn doonaa.
<br/><span class="verse" id="13">13 </span>Wuxuuna barakayn doonaa kuwa Rabbiga ka cabsada, Yar iyo weynba.
<br/><span class="verse" id="14">14 </span>Rabbigu aad iyo aad ha idiin kordhiyo, Idinka iyo carruurtiinnaba.
<br/><span class="verse" id="15">15 </span>Rabbiga sameeyey samada iyo dhulka Ayaa idin barakeeyey.
<br/><span class="verse" id="16">16 </span>Samooyinku waa samooyinkii Rabbiga, Laakiinse dhulka wuxuu siiyey binu-aadmiga.
<br/><span class="verse" id="17">17 </span>Kuwii dhintay Rabbiga ma ay ammaanaan, Kuwa hoos ugu dhaadhaca meesha aamusnaantana ma ay ammaanaan isaga,
<br/><span class="verse" id="18">18 </span>Laakiinse annagu Rabbiga waannu ammaani doonnaa Haatan intii ka bilaabata iyo tan iyo weligeedba. Rabbiga ammaana.
</p>

