
<h3>Cutub 80 </h3>

<p><span class="verse" id="1"> 1</span> Na maqal, Adhijirka reer binu Israa'iil jirow, Kaaga reer Yuusuf sida adhi u hor kacow, Kaaga Keruubiimta ku dul fadhiyow, soo iftiin.
<br/><span class="verse" id="2">2 </span>Reer Efrayim iyo reer Benyaamiin iyo reer Manaseh hortooda xooggaaga ku kici, Oo kaalay oo na badbaadi.
<br/><span class="verse" id="3">3 </span>Ilaahow, mar kale na soo celi, Oo wejigaaga noo iftiimi, oo waannu badbaadi doonnaa.
<br/><span class="verse" id="4">4 </span>Rabbiyow Ilaaha ciidammadow, Ilaa goormaad u cadhaysnaan doontaa baryootanka dadkaaga?
<br/><span class="verse" id="5">5 </span>Waxaad ku quudisay kibistii ilmada, Oo ilmo aad u badanna ayaad cabsiisay.
<br/><span class="verse" id="6">6 </span>Waxaad nala dirirsiisay derisyadayada, Oo cadaawayaashayadiina way nagu qoslaan.
<br/><span class="verse" id="7">7 </span>Ilaaha ciidammadow, mar kale na soo celi, Oo wejigaaga noo iftiimi, oo waannu badbaadi doonnaa.
<br/><span class="verse" id="8">8 </span>Geed canab ah ayaad dalkii Masar ka keentay, Oo intaad quruumihii ka eriday ayaad meel ku beertay.
<br/><span class="verse" id="9">9 </span>Meel baad hortiisa ku diyaarisay, Oo wuxuu yeeshay xididdo dhaadheer, kolkaasuu dhulkii buuxiyey.
<br/><span class="verse" id="10">10 </span>Oo buurihii waxaa qariyey hooskiisii, Oo laamihiisiina waxay noqdeen sidii geedaha la yidhaahdo kedar oo Ilaah.
<br/><span class="verse" id="11">11 </span>Laamihiisii wuxuu gaadhsiiyey tan iyo badda, Dhudihiisiina waxay gaadheen tan iyo Webiga.
<br/><span class="verse" id="12">12 </span>Bal maxaad deyrkiisii u dumisay Si ay kuwa jidka maraa oo dhammu u goostaan?
<br/><span class="verse" id="13">13 </span>Waxaa kharriba doofaarka kaynta, Oo waxaa iska daaqda ugaadha duurka.
<br/><span class="verse" id="14">14 </span>Ilaaha ciidammadow, waannu ku baryaynaaye noo soo noqo, Samada hoos nooga soo fiiri oo intaad soo eegtid, geedkan canabka ah soo booqo,
<br/><span class="verse" id="15">15 </span>Oo ilaali wixii ay gacantaada midig beertay, Iyo laantii aad adkaysatay.
<br/><span class="verse" id="16">16 </span>Dab baa lagu gubay, oo waa la gooyay, Oo waxay ku halligmeen canaantii jaahaaga.
<br/><span class="verse" id="17">17 </span>Gacantaadu ha kor saarnaato ninka gacantaada midig jooga, Iyo binu-aadmigii aad nafsaddaada u xoogaysatay.
<br/><span class="verse" id="18">18 </span>Markaas dib kaaga noqon mayno, Na noolee, oo markaasaannu magacaaga ku baryootamaynaa.
<br/><span class="verse" id="19">19 </span>Rabbiyow Ilaaha ciidammadow, mar kale na soo celi, Oo wejigaaga noo iftiimi, oo waannu badbaadi doonnaa.
</p>

