
<h3>Cutub 2 </h3>

<p><span class="verse" id="1"> 1</span> Bal quruumuhu maxay u cadhoodaan, Dadkuna maxay ugu fikiraan wax aan waxba ahayn?
<br/><span class="verse" id="2">2 </span>Boqorrada dhulku col bay u taagan yihiin, Taliyayaashuna waxay u wada tashadaan Rabbiga iyo Masiixiisa, iyagoo leh,
<br/><span class="verse" id="3">3 </span>Silsiladahooda aan gooyno Oo xadhkahoodana aan iska fogayno.
<br/><span class="verse" id="4">4 </span>Kan samada fadhiyaa wuu qosli doonaa, Oo Sayidku iyaga wuu ku majaajiloon doonaa.
<br/><span class="verse" id="5">5 </span>Markaasuu isagoo cadhaysan iyaga la hadli doonaa, Oo wuxuu iyaga ku dhibi doonaa dhirifkiisa isagoo leh,
<br/><span class="verse" id="6">6 </span>Anigu boqorkaygii waxaan fadhiisiyey Buurtayda quduuska ah oo Siyoon.
<br/><span class="verse" id="7">7 </span>Amarkii ayaan wax ka sheegi doonaa, Rabbigu wuxuu igu yidhi, Adigu waxaad tahay wiilkayga, Maantaan ku dhalay.
<br/><span class="verse" id="8">8 </span>I bari oo waxaan dhaxal ahaan kuu siin doonaa quruumaha, Oo dunida meelaha ugu fogfogna hanti ahaan baan kuu siin doonaa.
<br/><span class="verse" id="9">9 </span>Waxaad iyaga ku jejebin doontaa ul bir ah, Oo waxaad u burburin doontaa sida weelka dheryasameeyaha.
<br/><span class="verse" id="10">10 </span>Haddaba sidaas daraaddeed, Boqorradow, caqli yeesha, Oo xaakinnada dhulkow, edeb yeesha.
<br/><span class="verse" id="11">11 </span>Rabbiga cabsi ugu adeega, Oo reyreeya idinkoo gariiraya.
<br/><span class="verse" id="12">12 </span>Wiilka dhunkada, waaba intaasoo uu idiin cadhoodaa oo aad jidka ku baabba'daane. Waayo, cadhadiisu haddiiba way kululaan doontaa. Waxaa barakaysan kuwa isaga isku halleeya oo dhan. </p>

