
<h3>Cutub 33 </h3>

<p><span class="verse" id="1">1 </span> Kuwiinna xaqa ahow, Rabbiga ku reyreeya, Waayo, kuwa qumman ammaan baa u habboon.
<br/><span class="verse" id="2">2 </span>Rabbiga ugu mahadnaqa kataarad, Oo isaga ammaan ugu heesa idinkoo ka dhawaajinaya shareerad toban xadhig leh.
<br/><span class="verse" id="3">3 </span>Gabay cusub isaga ugu gabya, Oo si farsamo wanaagsan ugaga dhawaajiya cod weyn.
<br/><span class="verse" id="4">4 </span>Waayo, Rabbiga eraygiisu waa toosan yahay, Oo shuqulkiisa oo dhanna waxaa lagu sameeyey aaminnimo.
<br/><span class="verse" id="5">5 </span>Wuxuu jecel yahay xaqnimo iyo caddaalad, Dhulka waxaa ka buuxda Rabbiga raxmaddiisa.
<br/><span class="verse" id="6">6 </span>Samooyinka waxaa lagu sameeyey Rabbiga eraygiisa, Oo guutooyinkooda oo dhanna waxaa lagu uumay neefta afkiisa.
<br/><span class="verse" id="7">7 </span>Isagu biyaha badda intuu isku ururiyo ayuu wuxuu ka dhigaa sidii taallo oo kale, Oo moolalka dhaadheerna wuxuu dhex dhigaa maqsinno.
<br/><span class="verse" id="8">8 </span>Inta dhulka joogta oo dhammu Rabbiga ha ka cabsadeen, Inta dunida deggan oo dhammu isaga ha ka baqeen.
<br/><span class="verse" id="9">9 </span>Waayo, isagu wuu hadlay, wayna noqotay, Oo wuu amray, wayna adkaatay.
<br/><span class="verse" id="10">10 </span>Rabbigu quruumaha taladooda wuu baabbi'iyaa, Oo dadyowga fikirradoodana wuu buriyaa.
<br/><span class="verse" id="11">11 </span>Laakiinse Rabbiga taladiisu weligeedba way adkaataa, Oo fikirrada qalbigiisuna waxay adkaadaan tan iyo ka ab ka ab.
<br/><span class="verse" id="12">12 </span>Waxaa barakaysan quruunta Ilaaheedu Rabbiga yahay, Taasoo ah dadka uu isagu u doortay dhaxalkiisa.
<br/><span class="verse" id="13">13 </span>Rabbigu samaduu wax ka soo fiiriyaa, Oo wuxuu arkaa binu-aadmiga oo dhan,
<br/><span class="verse" id="14">14 </span>Oo meesha isaga rugta u ah Ayuu wuxuu ka soo fiiriyaa kuwa dhulka deggan oo dhan,
<br/><span class="verse" id="15">15 </span>Waa isaga kan qalbiyadooda oo dhan sameeya, Oo shuqulladooda oo dhan u wada fiirsada.
<br/><span class="verse" id="16">16 </span>Ma jiro boqor ku badbaada ciidan weyn, Ninkii xoog badanuna iskuma samatabbixiyo xoog badan.
<br/><span class="verse" id="17">17 </span>Faras waa waxmatare in badbaado laysugu halleeyo, Oo weliba ninnaba kuma samatabbixiyo xooggiisa badan.
<br/><span class="verse" id="18">18 </span>Bal eega, Rabbiga ishiisu waxay la jirtaa kuwa isaga ka cabsada, Waana kuwa naxariistiisa rajeeya,
<br/><span class="verse" id="19">19 </span>Inuu naftooda dhimashada ka samatabbixiyo, Iyo inuu wakhtiga abaartaa sii nooleeyo iyaga.
<br/><span class="verse" id="20">20 </span>Nafteennu waxay sugtay Rabbiga, Waayo, isagu wuxuu inoo yahay caawimaad iyo gaashaan.
<br/><span class="verse" id="21">21 </span>Haddaba qalbigeennu isaguu ku rayrayn doonaa, Maxaa yeelay, innagu waxaynu isku halleeynay magiciisa quduuska ah.
<br/><span class="verse" id="22">22 </span>Rabbiyow, naxariistaadu ha noogu soo degto, Sidii aannu kaa rajaynay.
</p>

