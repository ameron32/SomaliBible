
<h3>Cutub 106 </h3>

<p><span class="verse" id="1"> 1</span>Rabbiga ammaana. Rabbiga ku mahadnaqa, waayo, isagu waa wanaagsan yahay, Oo naxariistiisuna weligeedba way waartaa.
<br/><span class="verse" id="2">2 </span>Yaa sheegi kara Rabbiga falimihiisa waaweyn? Amase yaa muujin kara ammaantiisa oo dhan?
<br/><span class="verse" id="3">3 </span>Waxaa barakaysan kuwa xukunka dhawra, Oo xaqnimada ka shaqeeya wakhti kastaba.
<br/><span class="verse" id="4">4 </span>Rabbiyow, igu soo xusuuso naxariista aad dadkaaga u qabto, Oo igu soo booqo badbaadintaada,
<br/><span class="verse" id="5">5 </span>Inaan arko kuwaaga aad dooratay barwaaqadooda, Oo aan ku reyreeyo farxadda quruuntaada, Iyo inaan la faano dadka dhaxalkaaga ah.
<br/><span class="verse" id="6">6 </span>Waxaannu la dembaabnay awowayaashayo, Xumaanna waannu samaynay, oo si shar ah ayaannu wax u samaynay.
<br/><span class="verse" id="7">7 </span>Awowayaashayo ma ay garan yaababkii aad dalka Masar ku samaysay. Oo ma ay xusuusan badnaantii naxariistaada, Laakiinse way ku ag caasiyoobeen badda, taas oo ah Badda Cas.
<br/><span class="verse" id="8">8 </span>Habase yeeshee wuxuu iyagii u badbaadiyey magiciisa daraaddiis, Inuu xooggiisa weyn ka dhigo mid la yaqaan.
<br/><span class="verse" id="9">9 </span>Oo weliba Badda Cas ayuu canaantay, kolkaasay engegtay, Sidaas daraaddeed wuxuu iyagii ku hor kacay moolka dhexdiisii sidii iyagoo maraya cidlada dhexdeeda.
<br/><span class="verse" id="10">10 </span>Oo wuxuu iyagii ka badbaadiyey kii iyaga necbaa gacantiisii, Oo wuxuu ka furtay gacantii cadowga.
<br/><span class="verse" id="11">11 </span>Biyihiina waxay qariyeen cadaawayaashoodii. Xataa mid qudhahu kama hadhin.
<br/><span class="verse" id="12">12 </span>Markaasay rumaysteen erayadiisii, Oo ammaantiisay ku gabyeen.
<br/><span class="verse" id="13">13 </span>Haddiiba way illoobeen shuqulladiisii, Oo taladiisiina ma ay sugin,
<br/><span class="verse" id="14">14 </span>Laakiinse aad bay wax u damacsanaayeen intay cidladii dhex joogeen, Oo Ilaahna way ku jirrabeen lamadegaanka dhexdiisa.
<br/><span class="verse" id="15">15 </span>Oo isna wuxuu siiyey wixii ay weyddiisteen, Laakiinse wuxuu naftoodii u soo diray caatow.
<br/><span class="verse" id="16">16 </span>Oo weliba waxay xerada dhexdeedii kaga hinaaseen Muuse Iyo Haaruun oo ahaa Rabbiga kiisii quduuska ahaa.
<br/><span class="verse" id="17">17 </span>Oo dhulkiina waa kala furmay oo wuxuu liqay Daataan, Oo weliba wuxuu qariyey Abiiraam guutadiisii.
<br/><span class="verse" id="18">18 </span>Oo guutadoodiina dab baa ka dhex shidmay, Ololkiina wuxuu wada gubay kuwii shar lahaa.
<br/><span class="verse" id="19">19 </span>Waxay samaysteen weyl markii ay Xoreeb joogeen, Oo waxay caabudeen sanam la shubay.
<br/><span class="verse" id="20">20 </span>Oo sidaasay ammaantoodii ugu beddeleen Dibi caws daaqa ekaantiis.
<br/><span class="verse" id="21">21 </span>Waxay illoobeen Ilaahii Badbaadiyahooda ahaa, Oo waxyaalo waaweyn ku sameeyey dalkii Masar,
<br/><span class="verse" id="22">22 </span>Shuqullo yaab badanna ku sameeyey dalkii Xaam, Waxyaalo cabsi badanna ku sameeyey Badda Cas agteeda.
<br/><span class="verse" id="23">23 </span>Sidaas daraaddeed isagu wuxuu yidhi, Waan baabbi'inayaa. Laakiinse Muuse oo ahaa kii uu doortay ayaa hortiisa u istaagay xidhiidhla'aantii u dhexaysay, Inuu Ilaah cadhadiisa ka leexiyo aawadeed si aanu iyaga u baabbi'in.
<br/><span class="verse" id="24">24 </span>Waxay quudhsadeen dalkii wacnaa, Mana ay rumaysan eraygiisii,
<br/><span class="verse" id="25">25 </span>Laakiinse teendhooyinkooday ku dhex gunuunaceen, Mana ay dhegaysan codkii Rabbiga.
<br/><span class="verse" id="26">26 </span>Sidaas daraaddeed gacantiisuu kor ugu taagay iyaga, Oo wuxuu ku dhaartay inuu iyaga cidladii ku afgembiyo,
<br/><span class="verse" id="27">27 </span>Iyo inuu farcankooda ku afgembiyo quruumaha dhexdooda, Oo uu iyaga ku kala firdhiyo dalalka.
<br/><span class="verse" id="28">28 </span>Oo weliba waxay isku dareen Bacal Fecoor, Oo waxay cuneen allabarigii kuwii dhintay.
<br/><span class="verse" id="29">29 </span>Sidaasay isaga shuqulladoodii ugaga xanaajiyeen, Markaasay belaayadu ka dhex dillacday.
<br/><span class="verse" id="30">30 </span>Markaasaa waxaa istaagay Fiinexaas, oo wuxuu ku soo dejiyey xukun, Oo sidaasaa belaayada lagu joojiyey.
<br/><span class="verse" id="31">31 </span>Oo taas waxaa isagii loogu tiriyey xaqnimo U sii waaraysa qarni kasta iyo weligeedba.
<br/><span class="verse" id="32">32 </span>Oo weliba waxay isagii kaga cadhaysiiyeen biyihii Meriibaah agtooda, Sidaas daraaddeed dhib baa ku dhacday Muuse iyaga aawadood,
<br/><span class="verse" id="33">33 </span>Maxaa yeelay, iyagu waxay ku caasiyoobeen ruuxiisii, Kolkaasuu fiirola'aan u hadlay.
<br/><span class="verse" id="34">34 </span>Dadyowgiina uma ay baabbi'in, Sidii Rabbigu ugu amray iyaga,
<br/><span class="verse" id="35">35 </span>Laakiinse iyagu waxay ku dhex qasmeen quruumihii, Shuqulladoodiina way barteen,
<br/><span class="verse" id="36">36 </span>Oo waxay u adeegeen sanamyadoodii, Kuwaasoo iyaga dabin u noqday,
<br/><span class="verse" id="37">37 </span>Haah, oo waxay wiilashoodii iyo gabdhahoodii allabari ahaan ugu qaleen jinniyo,
<br/><span class="verse" id="38">38 </span>Oo waxay daadiyeen dhiig aan eed lahayn, kaasoo ah dhiiggii wiilashooda iyo kii gabdhahooda Oo ay allabari ahaan ugu qaleen sanamyadii reer Kancaan, Oo dalkiina wuxuu ku nijaasoobay dhiig.
<br/><span class="verse" id="39">39 </span>Haddaba sidaasay shuqulladoodii ugu nijaasoobeen, Oo falimahoodii ayay ku caasiyoobeen sidii dhillo oo kale.
<br/><span class="verse" id="40">40 </span>Sidaas daraaddeed ayaa Rabbigu dadkiisii aad ugu cadhooday, Oo isna wuxuu karhay dadkii dhaxalkiisii ahaa.
<br/><span class="verse" id="41">41 </span>Oo wuxuu iyagii u gacangeliyey quruumaha, Oo kuwii iyaga necbaa ayaa u taliyey.
<br/><span class="verse" id="42">42 </span>Oo weliba cadaawayaashoodii ayaa dulmay, Oo iyagoo gacantooda ka hooseeya ayay addoonsadeen.
<br/><span class="verse" id="43">43 </span>Marar badan ayuu samatabbixiyey, Laakiinse waxay ku caasiyoobeen taladoodii, Oo waxaa lagu hoosaysiiyey dembigoodii.
<br/><span class="verse" id="44">44 </span>Habase yeeshee isagu waa ka fiirsaday cidhiidhigoodii, Markuu qayladoodii maqlay,
<br/><span class="verse" id="45">45 </span>Oo wuxuu iyagii u soo xusuustay axdigiisii, Kolkaasuu naxariistiisa badan aawadeed u qoomamooday.
<br/><span class="verse" id="46">46 </span>Oo weliba wuxuu ka dhigay inay Kuwii iyaga maxaabiis ahaanta u kaxaystay oo dhammu u naxaan.
<br/><span class="verse" id="47">47 </span>Rabbiyow Ilaahayagow, na badbaadi, Oo quruumaha naga soo dhex ururi, Si aannu magacaaga quduuska ah ugu mahadnaqno, Oo aannu ammaantaada ugu guulaysanno.
<br/><span class="verse" id="48">48 </span>Waxaa mahad leh Rabbiga ah Ilaaha reer binu Israa'iil Tan iyo weligiis iyo weligiisba. Oo dadka oo dhammu ha yidhaahdo, Aamiin. Rabbiga ammaana.
</p>

