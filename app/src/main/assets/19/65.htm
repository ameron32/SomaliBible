
<h3>Cutub 65 </h3>

<p><span class="verse" id="1"> 1</span> Ilaahow, ammaan baa Siyoon kugu sugaysa, Oo nidarkana waa in adiga laguu oofiyo.
<br/><span class="verse" id="2">2 </span>Kaaga baryootanka maqlow, Dadka oo dhammu adigay kuu iman doonaan.
<br/><span class="verse" id="3">3 </span>Waxaa iga adkaada xumaatooyin, Xadgudubkayagase waad naga nadiifin doontaa.
<br/><span class="verse" id="4">4 </span>Waxaa barakaysan ninkii aad dooratid, oo aad ka dhigto inuu kuu soo dhowaado, Inuu degganaado barxadahaaga. Waxaan ka dhergi doonnaa wanaagga gurigaaga, Kaas oo ah meesha quduuska ah oo macbudkaaga.
<br/><span class="verse" id="5">5 </span>Ilaaha badbaadadayadow, Waxyaalo cabsi badan ayaad xaqnimo noogu jawaabi doontaa, Waxaad tahay kalsoonida kuwa dunida darfaheeda oo dhan, Iyo kuwa badda fogba,
<br/><span class="verse" id="6">6 </span>Kaas oo xooggiisa buuraha ku adkeeya, Isagoo dhexda xoog ku xidhay.
<br/><span class="verse" id="7">7 </span>Wuxuu aamusiiyaa guuxa badaha, iyo guuxa hirarkooda, Iyo dadyowga buuqooda.
<br/><span class="verse" id="8">8 </span>Oo weliba kuwa dhulka meelaha ugu fog deggan waxay ka cabsadaan calaamooyinkaaga, Oo adigu waad ka farxisaa meelaha ay subaxda iyo fiidkaba ka baxaan.
<br/><span class="verse" id="9">9 </span>Dhulka waad soo booqataa, oo waad biyaysaa, Oo aad baad u barwaaqaysaa, Webiga Ilaahna biyaa ka buuxa, Waxaad iyaga siisaa hadhuudh, markii aad dhulka sidaas u diyaarisay.
<br/><span class="verse" id="10">10 </span>Adigu beerta jeexjeexeeda aad baad u waraabisaa, Oo waxaad dejisaa jeexjeexa tuurahooda, Oo tiixtiix baad ku jilcisaa, Oo waxa ka soo baxana waad barakaysaa.
<br/><span class="verse" id="11">11 </span>Sannadda waxaad taaj uga dhigtaa wanaaggaaga, Oo waddooyinkaagana waxaa ka tifqa subag.
<br/><span class="verse" id="12">12 </span>Waxay ku tifqaan daaqa cidlada, Oo buuruhuna waxay guntadaan farxad.
<br/><span class="verse" id="13">13 </span>Berrimmada daaqu waxay huwadaan tirooyin adhyo ah, Dooxooyinkana waxaa qariya hadhuudh, Markaasay farxad la qayliyaan, oo weliba gabyaan.</p>

