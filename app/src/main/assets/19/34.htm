
<h3>Cutub 34 </h3>

<p><span class="verse" id="1"> 1</span> Wakhti kasta ayaan Rabbiga ammaani doonaa, Oo had iyo goorba ammaantiisu afkaygay ku jiri doontaa.
<br/><span class="verse" id="2">2 </span>Naftaydu waxay ku faani doontaa Rabbiga, Oo waxaa maqli doona kuwa camalka qabow, oo weliba way ku farxi doonaan.
<br/><span class="verse" id="3">3 </span>Rabbiga ila weyneeya, Oo aynu magiciisa wada sarraysiinno.
<br/><span class="verse" id="4">4 </span>Rabbigaan doondoonay, oo isna wuu ii jawaabay, Oo wuxuu iga samatabbixiyey waxyaalihii aan ka cabsaday oo dhan.
<br/><span class="verse" id="5">5 </span>Iyagu waxay fiiriyeen isaga, oo way iftiimeen, Oo wejigooduna weligood ceeboobi maayo.
<br/><span class="verse" id="6">6 </span>Ninkan miskiinka ahu wuu qayshaday, oo Rabbiguna wuu maqlay, Oo wuxuu ka badbaadshay dhibaatooyinkiisii oo dhan.
<br/><span class="verse" id="7">7 </span>Malaa'igta Rabbigu waxay hareeraysaa kuwa isaga ka cabsada, Oo weliba way samatabbixisaa.
<br/><span class="verse" id="8">8 </span>Bal dhadhamiya oo arka in Rabbigu wanaagsan yahay, Waxaa barakaysan ninkii isaga isku halleeya.
<br/><span class="verse" id="9">9 </span>Kuwiinna quduusiintiisa ahow; Rabbiga ka cabsada, Waayo, kuwa isaga ka cabsadaa waxba uma baahna.
<br/><span class="verse" id="10">10 </span>Aaranka libaaxa wax baa ka dhimman, wayna gaajoodaan, Laakiinse kuwa Rabbiga doondoonaa wax wanaagsan uma baahnaan doonaan.
<br/><span class="verse" id="11">11 </span>Carruurtoy, kaalaya oo i dhegaysta, Oo anna waxaan idin bari doonaa Rabbiga ka cabsashadiisa.
<br/><span class="verse" id="12">12 </span>Bal waa ayo ninka nolol jecel, Oo cimriga dheer doonayaa, Si uu wanaag u arko?
<br/><span class="verse" id="13">13 </span>Carrabkaaga shar ka jooji, Bushimahaagana inay khiyaano ku hadlaan ka ilaali.
<br/><span class="verse" id="14">14 </span>Shar ka leexo, oo wanaag samee, Nabad doondoon, oo raacdayso iyada.
<br/><span class="verse" id="15">15 </span>Rabbiga indhihiisu waxay fiiriyaan kuwa xaqa ah, Oo dhegihiisuna waxay u furan yihiin baryadooda.
<br/><span class="verse" id="16">16 </span>Wejiga Rabbigu waa ka gees kuwa sharka sameeya Inuu iyaga xusuustooda dhulka ka baabbi'iyo.
<br/><span class="verse" id="17">17 </span>Kuwa xaqa ahu way qayshadeen, oo Rabbigaa maqlay, Oo wuxuu iyaga ka samatabbixiyey dhibaatooyinkoodii oo dhan.
<br/><span class="verse" id="18">18 </span>Rabbigu waa u dhow yahay kuwa dembigooda ka caloolyaysan, Oo kuwa ruuxoodu qoomamaysan yahayna wuu badbaadiyaa.
<br/><span class="verse" id="19">19 </span>Kan xaqa ah dhibaatooyinkiisu way tiro badan yihiin, Laakiinse Rabbigu waa ka samatabbixiyaa dhammaantoodba.
<br/><span class="verse" id="20">20 </span>Isagu wuxuu dhawraa lafihiisa oo dhan, Oo middoodna ma jabna.
<br/><span class="verse" id="21">21 </span>Xumaan baa dili doonta kuwa sharka leh, Oo kuwa neceb kan xaqa ahna waa la eedayn doonaa.
<br/><span class="verse" id="22">22 </span>Rabbigu nafta addoommadiisa wuu soo furtaa, Oo kuwa isaga isku halleeya, midkoodna lama eedayn doono.
</p>

