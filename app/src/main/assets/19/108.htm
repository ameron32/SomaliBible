
<h3>Cutub 108 </h3>

<p><span class="verse" id="1"> 1</span>Ilaahow, qalbigaa ii fadhiya, Waan gabyi doonaa, haah, waxaan kuugu gabyi doonaa ammaantayda.
<br/><span class="verse" id="2">2 </span>Shareerad iyo kataaradow, toosa, Aroorta hore waan toosi doonaa.
<br/><span class="verse" id="3">3 </span>Rabbiyow, mahad baan kuugu naqi doonaa dadyowga dhexdooda, Oo waxaan ammaan kuugu gabyi doonaa quruumaha dhexdooda.
<br/><span class="verse" id="4">4 </span>Waayo, naxariistaadu way ku weyn tahay samooyinka korkooda, Oo runtaaduna waxay gaadhaa ilaa daruuraha.
<br/><span class="verse" id="5">5 </span>Ilaahow, samooyinka ka sarree, Oo ammaantaaduna dhulka oo dhan ha ka sarrayso,
<br/><span class="verse" id="6">6 </span>Si ay kuwaad jeceshahay u samatabbaxaan aawadeed, Gacantaada midig ku badbaadi, oo ii jawaab.
<br/><span class="verse" id="7">7 </span>Ilaah wuxuu ku hadlay quduusnimadiisa oo yidhi, Anigu waan farxi doonaa, Shekem waan kala qaybin doonaa, oo waxaan qiyaasi doonaa dooxada Sukod,
<br/><span class="verse" id="8">8 </span>Gilecaad anigaa iska leh, Manasehna anigaa iska leh, Oo weliba Efrayimna waa daafacaaddii madaxayga, Yahuudahna waa ushaydii boqornimo.
<br/><span class="verse" id="9">9 </span>Moo'aab waa weelkaygii aan ku maydhan jiray, Edomna kabahaygaan ku dul tuuri doonaa, Oo Falastiinna waan ku qaylin doonaa.
<br/><span class="verse" id="10">10 </span>Bal yaa i geeyn doona magaalada deyrka leh? Yaase xagga Edom ii kaxayn doona?
<br/><span class="verse" id="11">11 </span>Ilaahow, sow nama aadan xoorin? Ilaahow, lama soo baxdid ciidammadayada.
<br/><span class="verse" id="12">12 </span>Cadowga naga caawi, Waayo, binu-aadmiga caawimaaddiisu waxtar ma leh.
<br/><span class="verse" id="13">13 </span>Ilaah caawimaaddiisa ayaannu wax xoog leh ku samayn doonnaa, Waayo, isagaa ah kan cadaawayaashayada ku tuman doona.
</p>

