
<h3>Cutub 94 </h3>

<p><span class="verse" id="1"> 1</span> Rabbiyow, Ilaaha aargudashada lahow, Ilaaha aargudashada lahow, soo iftiin.
<br/><span class="verse" id="2">2 </span>Xaakinka dunidow, sara joogso, Oo kuwa kibray abaalkooda mari.
<br/><span class="verse" id="3">3 </span>Rabbiyow, kuwa sharka lahu ilaa goormay, Kuwa sharka lahu ilaa goormay guulaysanayaan?
<br/><span class="verse" id="4">4 </span>Way bulxamaan, oo kibir bay ku hadlaan, Oo xumaanfalayaasha oo dhammu way faanaan.
<br/><span class="verse" id="5">5 </span>Rabbiyow, iyagu waxay burburiyaan dadkaaga, Oo dhaxalkaagay silciyaan.
<br/><span class="verse" id="6">6 </span>Carmalka iyo shisheeyaha ayay laayaan, Oo agoontay nafta ka qaadaan.
<br/><span class="verse" id="7">7 </span>Oo waxay isyidhaahdaan, Waxan Rabbigu ma arki doono, Oo Ilaaha reer Yacquubna kama fikiri doono.
<br/><span class="verse" id="8">8 </span>Kuwiinna doqonnada ah oo dadka ku dhex jirow, fiirsada, Oo kuwiinna nacasyada ahow, goormaad caqli yeelanaysaan?
<br/><span class="verse" id="9">9 </span>Kii dhegta abuuray, sow wax maqli maayo? Kii isha sameeyeyna, sow wax arki maayo?
<br/><span class="verse" id="10">10 </span>Kan quruumaha edbiyaa, sow wax hagaajin maayo? Kaasoo ah kan dadka aqoonta bara?
<br/><span class="verse" id="11">11 </span>Rabbigu waa og yahay fikirrada binu-aadmigu Inay micnela'aan yihiin.
<br/><span class="verse" id="12">12 </span>Rabbiyow, waxaa barakaysan ninkii aad edbiso, Oo aad sharcigaaga wax ka barto,
<br/><span class="verse" id="13">13 </span>Si aad uga nasiso maalmaha belaayada Inta kan sharka lahaa godka loo qodayo.
<br/><span class="verse" id="14">14 </span>Waayo, Rabbigu dadkiisa xoori maayo, Oo dhaxalkiisana dayrin maayo.
<br/><span class="verse" id="15">15 </span>Waayo, garsooriddu waxay ku soo noqon doontaa xaqnimada, Oo inta qalbigoodu qumman yahay oo dhammuna way raaci doonaan.
<br/><span class="verse" id="16">16 </span>Bal yaa ii kacaya oo sharfalayaasha iga hor joogsanaya? Oo yaa ii soo istaagaya oo xumaanfalayaasha iga celinaya?
<br/><span class="verse" id="17">17 </span>Rabbigu haddaanu i caawin, Hadda naftaydu waxay joogi lahayd meesha aamusnaanta.
<br/><span class="verse" id="18">18 </span>Markaan idhi, Rabbiyow, cagtaydu waa simbiriirixanaysaa, Waxaa kor ii qaadday naxariistaada.
<br/><span class="verse" id="19">19 </span>Kolkay fikirro badan igu dhex jiraan Waxaa naftayda ka farxiya qalbiqaboojintaada.
<br/><span class="verse" id="20">20 </span>Carshiga sharnimadu ma xidhiidh buu kula yeelanayaa, Kaasoo belaayo qaynuun ku qabanqaabiya?
<br/><span class="verse" id="21">21 </span>Waxay dhammaantood isu soo wada urursadaan kan xaqa ah naftiisa, Oo waxay xukumaan dhiig aan eed lahayn.
<br/><span class="verse" id="22">22 </span>Laakiinse Rabbigu waxa weeye munaaraddayda, Ilaahayna waa dhagaxii magangalkayga.
<br/><span class="verse" id="23">23 </span>Oo wuxuu dushooda ku soo celiyey xumaatadoodii, Oo wuxuu iyaga ku dhex baabbi'in doonaa sharnimadooda, Rabbiga Ilaaheenna ahu wuu wada baabbi'in doonaa. </p>

