
<h3>Cutub 118 </h3>

<p><span class="verse" id="1"> 1</span> Rabbiga ku mahadnaqa, maxaa yeelay, isagu waa wanaagsan yahay, Waayo, naxariistiisu weligeedba way waartaa.
<br/><span class="verse" id="2">2 </span>Haddaba reer binu Israa'iil ha yidhaahdeen, Naxariistiisu weligeedba way waartaa.
<br/><span class="verse" id="3">3 </span>Oo reerka Haaruun hadda ha yidhaahdeen, Naxariistiisu weligeedba way waartaa.
<br/><span class="verse" id="4">4 </span>Oo kuwa Rabbiga ka cabsadaa hadda ha yidhaahdeen, Naxariistiisu weligeedba way waartaa.
<br/><span class="verse" id="5">5 </span>Anigoo cidhiidhi ku jira ayaan Rabbiga u qayshaday, Markaasaa Rabbigu ii jawaabay, oo wuxuu i taagay meel ballaadhan.
<br/><span class="verse" id="6">6 </span>Rabbigu waa ila jiraa, oo anigu ma cabsan doono, Bal maxaa dad igu samayn karaa?
<br/><span class="verse" id="7">7 </span>Rabbigu waa ila jiraa, oo wuxuu ku dhex jiraa kuwa i caawinaya, Haddaba waxaan kuwa i neceb ku arki doonaa waxaan doonayo.
<br/><span class="verse" id="8">8 </span>Intii dad lagu kalsoonaan lahaa Waxaa ka wanaagsan in Rabbiga laysku halleeyo.
<br/><span class="verse" id="9">9 </span>Intii amiirro lagu kalsoonaan lahaa Waxaa ka wanaagsan in Rabbiga laysku halleeyo.
<br/><span class="verse" id="10">10 </span>Quruumihii oo dhammu way i wada hareereeyeen, Oo anna magaca Rabbiga ayaan ku baabbi'in doonaa.
<br/><span class="verse" id="11">11 </span>Way i hareereeyeen, haah, oo way i hareereeyeen, Oo anna magaca Rabbiga ayaan ku baabbi'in doonaa.
<br/><span class="verse" id="12">12 </span>Waxay ii hareereeyeen sida shinni oo kale, oo iyaga waxaa loo demiyey sida dabka qodxanta oo kale, Oo anna magaca Rabbiga ayaan ku baabbi'in doonaa.
<br/><span class="verse" id="13">13 </span>Adigu aad baad igu mudday si aan u dhaco aawadeed, Laakiinse Rabbigaa i caawiyey.
<br/><span class="verse" id="14">14 </span>Rabbigu waa xooggayga iyo gabaygayga, Oo wuxuu ii noqday badbaadadayda.
<br/><span class="verse" id="15">15 </span>Kuwa xaq ah teendhooyinkooda waxaa ku jira codkii rayraynta iyo badbaadada, Gacanta midig oo Rabbiguna wax xoog leh bay samaysaa.
<br/><span class="verse" id="16">16 </span>Gacanta midig oo Rabbiga waa la sarraysiiyey, Gacanta midig oo Rabbiguna wax xoog leh bay samaysaa.
<br/><span class="verse" id="17">17 </span>Anigu ma dhiman doono, laakiinse waan noolaan doonaa, Oo waxaan sheegi doonaa shuqullada Rabbiga.
<br/><span class="verse" id="18">18 </span>Rabbigu aad buu ii edbiyey, Laakiinse dhimasho iima uu dhiibin.
<br/><span class="verse" id="19">19 </span>Irdaha xaqnimada iga fura, Oo anna waan geli doonaa, oo Rabbigaan ku mahadnaqi doonaa.
<br/><span class="verse" id="20">20 </span>Tanu waa iriddii Rabbiga, Oo waxaa geli doona kuwa xaqa ah.
<br/><span class="verse" id="21">21 </span>Waan kugu mahadnaqi doonaa, waayo, waad ii jawaabtay, Oo waxaad ii noqotay badbaadadayda.
<br/><span class="verse" id="22">22 </span>Dhagaxii kuwa wax dhisaa ay diideen, Kaasu wuxuu noqday madaxa rukunka.
<br/><span class="verse" id="23">23 </span>Tanu xagga Rabbiga bay ka timid, Oo waa ku yaab indhahayaga.
<br/><span class="verse" id="24">24 </span>Tanu waa maalinta Rabbigu sameeyey, Waannu rayrayn doonnaa oo waannu farxi doonnaa.
<br/><span class="verse" id="25">25 </span>Rabbiyow, waan ku baryaynaaye, haatan na badbaadi, Oo waan ku baryaynaaye, Rabbiyow, haatan barwaaqo noo soo dir.
<br/><span class="verse" id="26">26 </span>Waxaa barakaysan kan Rabbiga magiciisa ku imanaya, Waxaannu idinka ammaannay guriga Rabbiga.
<br/><span class="verse" id="27">27 </span>Rabbigu waa Ilaah, oo wuxuu na siiyey iftiin, Allabariga xadhko ku xidha tan iyo meesha allabariga geeseheeda.
<br/><span class="verse" id="28">28 </span>Waxaad tahay Ilaahay, oo anna waan kugu mahadnaqi doonaa, Waxaad tahay Ilaahay, oo waan ku sarraysiin doonaa.
<br/><span class="verse" id="29">29 </span>Rabbiga ku mahadnaqa, waayo, isagu waa wanaagsan yahay, Oo naxariistiisuna weligeedba way waartaa.
</p>

