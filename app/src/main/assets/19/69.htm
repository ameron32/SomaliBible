
<h3>Cutub 69 </h3>

<p><span class="verse" id="1"> 1</span> Ilaahow, i badbaadi, Waayo, biyaa naftii ii keenay.
<br/><span class="verse" id="2">2 </span>Waxaan ku dhex liimbadaa dhoobo mool dheer oo aan lahayn meel laysku taago, Waxaan ku dhacay biyo mool dheer, oo daad baa halkaas igu qarqinaya.
<br/><span class="verse" id="3">3 </span>Waxaan ku daalay qayladaydii, oo hungurigaygu waa qallalay, Oo intii aan Ilaahay sugayo ayay indhahaygu dem yidhaahdaan.
<br/><span class="verse" id="4">4 </span>Kuwa sababla'aanta ii nebcaadaa way ka sii badan yihiin timaha madaxayga, Kuwa doonaya inay i baabbi'iyaan iyagoo cadaawayaashayda gardarro igu ah waa xoog badan yihiin, Markaasaan magdhabay wax aanan qaadan.
<br/><span class="verse" id="5">5 </span>Ilaahow, waad og tahay nacasnimadayda, Oo dembiyadayduna kaama qarsoona.
<br/><span class="verse" id="6">6 </span>Sayidow, Ilaaha ciidammadow, kuwa ku sugaya yaanan ceeb u soo jiidin, Ilaaha reer binu Israa'iilow, kuwa ku doondoonaya yaanan sharafjab u soo jiidin.
<br/><span class="verse" id="7">7 </span>Maxaa yeelay, adiga daraaddaa ayaan cay u qaaday, Oo waxaa wejigaygii ka muuqatay ceeb.
<br/><span class="verse" id="8">8 </span>Waxaan walaalahay u noqday shisheeye, Oo ilma hooyadayna waxaan u noqday ajanabi.
<br/><span class="verse" id="9">9 </span>Qiiradii aan gurigaaga u qabay ayaa i gubtay, Oo caydii kuwii ku caayay ayaa igu kor dhacday.
<br/><span class="verse" id="10">10 </span>Markaan ooyay, oo aan naftayda soon ku edbiyey, Taasu waxay igu noqotay ceeb.
<br/><span class="verse" id="11">11 </span>Markaan joonyado dhar ka dhigtayna, Waxaan iyagii u noqday masaal.
<br/><span class="verse" id="12">12 </span>Kuwa iridda fadhfadhiyaa way igu sheekaystaan, Oo kuwa sakhraanka ahuna way igu gabyaan.
<br/><span class="verse" id="13">13 </span>Laakiinse adigaan ku baryayaa wakhti la aqbali karo, Rabbiyow, Ilaahow, naxariistaada badan Iyo runta badbaadintaada iigu jawaab.
<br/><span class="verse" id="14">14 </span>Dhoobada iga samatabbixi, oo yaanan ku liimban, Oo ha layga samatabbixiyo kuwa i neceb, iyo biyaha moolka dheer.
<br/><span class="verse" id="15">15 </span>Biyaha daadka ahuna yaanay i qarqin, Oo yaan moolku i liqin, Oo yamayskuna yaanu afkiisa igu qabsan.
<br/><span class="verse" id="16">16 </span>Rabbiyow, ii jawaab, waayo, raxmaddaadu waa wanaagsan tahay, Naxariistaada badnaanteeda aawadeed iigu soo jeeso.
<br/><span class="verse" id="17">17 </span>Oo wejigaaga ha iga qarin anoo addoonkaaga ah, Waayo, waan dhibaataysnahay, ee haddiiba ii jawaab.
<br/><span class="verse" id="18">18 </span>Naftayda u soo dhowow, oo furo, Oo cadaawayaashayda daraaddood ii samatabbixi.
<br/><span class="verse" id="19">19 </span>Waad og tahay caydayda iyo ceebtayda iyo sharafdarradayda, Oo cadaawayaashayda oo dhammu hortaaday joogaan.
<br/><span class="verse" id="20">20 </span>Cay baa i qalbi jebisay, waanan quusanayaa, Oo waxaan doondoonay mid ii jixinjixa, laakiinse waan waayay, Oo waxaan doondoonay kuwo i qalbi qaboojiya, laakiinse ma aanan helin.
<br/><span class="verse" id="21">21 </span>Oo weliba waxay cunto ahaan ii siiyeen xammeeti, Oo markaan harraadsanaana waxay i cabsiiyeen khal.
<br/><span class="verse" id="22">22 </span>Miiskoodu hortooda ha ku noqdo dabin, Oo markay nabdoon yihiinna shirqool ha ku noqdo.
<br/><span class="verse" id="23">23 </span>Indhahoodu ha madoobaadeen si aanay waxba u arkin, Oo simahooduna had iyo goorba ha gariireen.
<br/><span class="verse" id="24">24 </span>Xanaaqaaga iyaga ku deji, Oo cadhadaada kulaylkeeduna ha qabsado.
<br/><span class="verse" id="25">25 </span>Gurigoodu cidla ha noqdo, Ninnana yaanu teendhooyinkooda degin,
<br/><span class="verse" id="26">26 </span>Waayo, iyagu waxay silciyaan kii aad dishay, Oo waxay ka sheekeeyaan kuwaad dhaawacday murugtooda.
<br/><span class="verse" id="27">27 </span>Xumaantooda xumaan ugu sii dar, Oo yaanay xaqnimadaada soo gelin.
<br/><span class="verse" id="28">28 </span>Magacooda ha laga tirtiro kitaabka kuwa nool, Oo yaan iyaga lala qorin kuwa xaqa ah.
<br/><span class="verse" id="29">29 </span>Laakiinse anigu miskiin baan ahay, waanan murug badnahay, Ilaahow, badbaadintaadu meel sare ha i saarto.
<br/><span class="verse" id="30">30 </span>Rabbiga magiciisa ayaan gabay ku ammaani doonaa, Oo waxaan isaga ku weynayn doonaa mahadnaqid.
<br/><span class="verse" id="31">31 </span>Oo taasuna Rabbiga way ka farxin doontaa in ka sii wanaagsan intii uu ku farxi lahaa dibi, Ama dibi sange ah oo geeso iyo qoobab leh.
<br/><span class="verse" id="32">32 </span>Kuwa camal qabow way arkeen, waana faraxsan yihiin, Kuwiinna Ilaah doondoonow, qalbigiinnu ha noolaado.
<br/><span class="verse" id="33">33 </span>Waayo, Rabbigu wuu maqlaa kuwa baahan, Oo maxaabiistiisana ma uu quudhsado.
<br/><span class="verse" id="34">34 </span>Samada, iyo dhulka, iyo badaha, Iyo waxa ku dhex dhaqaaqa oo dhammuba isaga ha ammaaneen.
<br/><span class="verse" id="35">35 </span>Waayo, Ilaah Siyoon wuu badbaadin doonaa, oo magaalooyinka reer Yahuudahna wuu dhisi doonaa, Oo iyana halkaasay degi doonaan, oo hanti ahaan bay u lahaan doonaan.
<br/><span class="verse" id="36">36 </span>Oo weliba waxaa halkaas dhaxli doona farcanka addoommadiisa, Oo kuwa magiciisa jecelna way dhex degganaan doonaan.
</p>

