
<h3>Cutub 26 </h3>

<p><span class="verse" id="1"> 1</span> Rabbiyow, i xukun, waayo, waxaan ku socday daacadnimadayda, Oo weliba waxaan Rabbiga isugu halleeyey rogrogmashola'aan.
<br/><span class="verse" id="2">2 </span>Rabbiyow, i imtixaan, oo i tijaabi, Oo uurkayga iyo qalbigaygana baadh.
<br/><span class="verse" id="3">3 </span>Waayo, raxmaddaadu waxay taal indhahayga hortooda, Oo waxaan ku socday runtaada.
<br/><span class="verse" id="4">4 </span>Lama aan fadhiisan waxmatarayaal, Oo kuwa isyeelyeelana gudaha la geli maayo.
<br/><span class="verse" id="5">5 </span>Waan necbahay ururka xumaanfalayaasha, Oo kuwa sharka lehna la fadhiisan maayo.
<br/><span class="verse" id="6">6 </span>Gacmahayga waxaan ku maydhan doonaa eedla'aanta, Markaasaan ku wareegi doonaa meeshaada allabariga, Rabbiyow,
<br/><span class="verse" id="7">7 </span>Si aan codka mahadnaqidda dadka u maqashiiyo, Oo aan uga sheekeeyo shuqulladaada yaabka leh oo dhan.
<br/><span class="verse" id="8">8 </span>Rabbiyow, rugta gurigaaga waan jeclahay, Iyo meesha ammaantaadu joogto.
<br/><span class="verse" id="9">9 </span>Naftayda ha la ururin dembilayaal, Noloshaydana ha la ururin dhiigyocabyada,
<br/><span class="verse" id="10">10 </span>Gacmahooda belaayadu ku jirto, Gacantooda midigna laaluush ka buuxo.
<br/><span class="verse" id="11">11 </span>Laakiinse anigu waxaan ku socon doonaa daacadnimadayda, Haddaba i madaxfuro, oo ii naxariiso.
<br/><span class="verse" id="12">12 </span>Cagtaydu waxay ku taagan tahay meel siman, Oo Rabbigaan ku ammaani doonaa shirarka dhexdooda.
</p>

