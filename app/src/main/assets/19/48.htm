
<h3>Cutub 48 </h3>

<p><span class="verse" id="1"> 1</span> Rabbigu waa weyn yahay, waana in aad loogu ammaanaa Ilaaheenna magaaladiisa, iyo buurtiisa quduuska ah.
<br/><span class="verse" id="2">2 </span>Waxaa dhererka ku quruxsan, oo farxad u ah dunida oo dhan Buur Siyoon oo dhanka woqooyi ah, Meeshaas oo ah magaalada Boqorka weyn.
<br/><span class="verse" id="3">3 </span>Ilaah wuxuu daaraheeda dhaadheer isku muujiyey inuu magangal yahay.
<br/><span class="verse" id="4">4 </span>Waayo, bal eeg, boqorradii way iswada urursadeen, Dhammaantood way wada dhaafeen.
<br/><span class="verse" id="5">5 </span>Oo kolkay arkeen ayay yaabeen, Oo argaggexeen, markaasay haddiiba carareen.
<br/><span class="verse" id="6">6 </span>Iyagii halkaasay ku gariireen, Wayna ku xanuunsadeen sida naag foolanaysa.
<br/><span class="verse" id="7">7 </span>Doonniyaha Tarshiish waxaad ku jejebisaa Dabaysha bari.
<br/><span class="verse" id="8">8 </span>Annagu sidaan maqalnay, ayaan ku dhex aragnay Magaalada Rabbiga ciidammada, taasoo ah magaalada Ilaaheenna, Ilaah ayaa weligeedba adkayn doona. (Selaah)
<br/><span class="verse" id="9">9 </span>Ilaahow, raxmaddaada ayaan ka fikirnay Markaan macbudkaaga ku jirnay.
<br/><span class="verse" id="10">10 </span>Ilaahow, sida magacaagu yahay Ayaa ammaantaaduna ku tahay dhulka darafyadiisa oo dhan, Gacantaada midigna waxaa ka buuxda xaqnimo.
<br/><span class="verse" id="11">11 </span>Buur Siyoon ha faraxdo, Oo gabdhaha reer Yahuudah ha ku reyreeyeen xukummadaada daraaddood.
<br/><span class="verse" id="12">12 </span>Siyoon hareeraheeda socda, oo ku soo wareega, Oo munaaradaheeda tiriya.
<br/><span class="verse" id="13">13 </span>Bal aad ugu fiirsada qalcadaheeda, Oo ka fikira daaraheeda dhaadheer, Si aad ugu sheekaysaan farcanka soo socda.
<br/><span class="verse" id="14">14 </span>Waayo, weligiis iyo weligiisba Ilaahan ayaa Ilaah inoo ah, Oo isagaa hoggaamiye inoo ahaan doona xataa tan iyo dhimashada.
</p>

