
<h3>Cutub 147 </h3>

<p><span class="verse" id="1"> 1</span>Rabbiga ammaana. Waayo, way wanaagsan tahay in Ilaaheenna ammaan loogu gabyo, Waayo, taasu way wacan tahay, oo ammaantuna way habboon tahay.
<br/><span class="verse" id="2">2 </span>Rabbigu Yeruusaalem buu dhisaa, Oo wuxuu isu soo wada ururiyaa kuwa la naco oo reer binu Israa'iil ah.
<br/><span class="verse" id="3">3 </span>Isagaa bogsiiya kuwa qalbi jabay, Oo nabrahoodana wuu duubaa.
<br/><span class="verse" id="4">4 </span>Wuxuu sheegaa xiddigaha tiradooda, Oo kulligoodna magacyo buu u bixiyaa.
<br/><span class="verse" id="5">5 </span>Sayidkeennu waa weyn yahay, wuuna xoog badan yahay, Waxgarashadiisuna waa mid aan la koobi karayn.
<br/><span class="verse" id="6">6 </span>Rabbigu wuu tiiriyaa kuwa camalka qabow, Oo kuwa sharka lehna dhulkuu ku soo tuuraa.
<br/><span class="verse" id="7">7 </span>Rabbiga mahadnaqid ugu gabya, Oo kataaradda ammaan ugu gabya Ilaaheenna,
<br/><span class="verse" id="8">8 </span>Kaasoo samada daruuro ku qariya, Oo dhulka roob u diyaarsha, Buurahana doog ka soo bixiya.
<br/><span class="verse" id="9">9 </span>Wuxuu quud siiyaa xayawaanka, Iyo tukayaasha yaryar markay qayliyaanba.
<br/><span class="verse" id="10">10 </span>Isagu kuma farxo xoogga faraska, Oo kuma reyreeyo lugaha dadka.
<br/><span class="verse" id="11">11 </span>Rabbigu wuxuu ku reyreeyaa kuwa isaga ka cabsada, Iyo kuwa naxariistiisa rajada ka qaba.
<br/><span class="verse" id="12">12 </span>Yeruusaalemay, Rabbiga ammaan, Siyoonay, Ilaahaaga ammaan.
<br/><span class="verse" id="13">13 </span>Waayo, wuxuu xoogeeyey qataarrada irdahaaga, Carruurtaadana wuu kugu dhex barakeeyey.
<br/><span class="verse" id="14">14 </span>Soohdimahaaga nabad buu ka dhigaa, Oo wuxuu kaa dhergiyaa sarreenka ugu wanaagsan.
<br/><span class="verse" id="15">15 </span>Amarkiisa wuxuu u soo diraa dhulka, Eraygiisuna aad buu u dheereeyaa.
<br/><span class="verse" id="16">16 </span>Baraf cad wuxuu u soo daadshaa sida dhogor oo kale, Sayax barafoobayna wuxuu u kala firdhiyaa sida dambas oo kale.
<br/><span class="verse" id="17">17 </span>Barafkiisa wuxuu u soo ridaa sida jajab oo kale, Bal yaa qabowgiisa hor istaagi kara?
<br/><span class="verse" id="18">18 </span>Wuxuu soo diraa eraygiisa, oo wuu dhalaaliyaa iyaga, Dabayshiisana wuxuu ka dhigaa inay dhacdo, biyuhuna way qulqulaan.
<br/><span class="verse" id="19">19 </span>Eraygiisa wuxuu tusaa reer Yacquub, Qaynuunnadiisa iyo xukummadiisana reer binu Israa'iil.
<br/><span class="verse" id="20">20 </span>Quruunna sidaas oo kale uma uu samayn. Xukummadiisiina ma ay garanaynin, Rabbiga ammaana.
</p>

