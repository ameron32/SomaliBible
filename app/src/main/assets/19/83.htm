
<h3>Cutub 83 </h3>

<p><span class="verse" id="1"> 1</span>Ilaahow, shib ha odhan, Oo ha aamusin, afkana ha haysan, Ilaahow.
<br/><span class="verse" id="2">2 </span>Waayo, bal eeg, cadaawayaashaadu way buuqaan, Oo kuwii ku nebcaana madaxay kor u qaadeen.
<br/><span class="verse" id="3">3 </span>Dadkaagay xeelad ugu tashadaan, Oo waxay dhammaantood u arrinsadaan kuwaad qarisay.
<br/><span class="verse" id="4">4 </span>Waxay isku yidhaahdeen, Kaalaya, aan baabbi'innee, yaanay mar dambe quruun ahaanine. Si aan magaca Israa'iil dib loogu soo xusuusan.
<br/><span class="verse" id="5">5 </span>Waayo, iyagoo isku waafaqsan ayay ku arrinsadeen, Oo axdi kaa gees ah ayay isla dhigtaan,
<br/><span class="verse" id="6">6 </span>Teendhooyinkii reer Edom iyo reer Ismaaciil, Iyo reer Moo'aab iyo reer Hagariim,
<br/><span class="verse" id="7">7 </span>Reer Gebal iyo reer Cammoon iyo reer Camaaleq, Reer Falastiin iyo kuwii Turos degganaa,
<br/><span class="verse" id="8">8 </span>Oo xataa reer Ashuurna way ku darsameen, Oo waxay kaalmeeyeen ilma Luud. (Selaah)
<br/><span class="verse" id="9">9 </span>Iyaga ku samee wixii aad ku samaysay reer Midyaan, Iyo Siiseraa iyo Yaabiin markii ay ag joogeen Webi Qiishoon,
<br/><span class="verse" id="10">10 </span>Waxay ku halligmeen Ceyn Door, Oo waxay dhulka u noqdeen digo.
<br/><span class="verse" id="11">11 </span>Nimankooda gobta ah oo dhan waxaad ka dhigtaa sida Cooreeb iyo Se'eeb, Oo amiirradooda oo dhanna sida Sebah iyo Salmunnac,
<br/><span class="verse" id="12">12 </span>Kuwaas oo isyidhi, War aan iska qaadanno oo hantinno Ilaah degmooyinkiisa.
<br/><span class="verse" id="13">13 </span>Ilaahayow, iyaga ka dhig sida boodhka warwareega, Iyo sida xaab dabaysha ka horreeya,
<br/><span class="verse" id="14">14 </span>Sida dabka duurka guba, Iyo sida ololka buuraha huriya,
<br/><span class="verse" id="15">15 </span>Sidaasoo kale iyaga duufaankaaga ku eri, Hufadaadana ku cabsii.
<br/><span class="verse" id="16">16 </span>Rabbiyow, wejigoodu wareer ha ka buuxsamo, Si ay magacaaga u doondoonaan.
<br/><span class="verse" id="17">17 </span>Weligood ha ceeboobeen, hana baqeen, Ha wareereen, hana baabbe'een,
<br/><span class="verse" id="18">18 </span>Si ay u ogaadaan in adigoo magacaagu Ilaah yahay Aad tahay Ilaaha ugu sarreeya dunida oo dhan.
</p>

