
<h3>Cutub 66 </h3>

<p><span class="verse" id="1"> 1</span>Dadka dhulka oo dhammow, Ilaah farxad ugu qayliya,
<br/><span class="verse" id="2">2 </span>Oo ammaanta magiciisa ku gabya, Ammaantiisana qurxiya.
<br/><span class="verse" id="3">3 </span>Ilaah waxaad ku tidhaahdaan, Shuqulladaadu cabsi badanaa! Weynaanta xooggaaga aawadiis ayaa cadaawayaashaadu isugu kaa dhiibi doonaan.
<br/><span class="verse" id="4">4 </span>Dadka dhulka oo dhammu adigay ku caabudi doonaan, Wayna kuu gabyi doonaan, Magacaagay u gabyi doonaan. (Selaah)
<br/><span class="verse" id="5">5 </span>Bal kaalaya, oo arka shuqullada Ilaah, Xagga binu-aadmiga wuxuu ku sameeyey waa cabsi badan yihiin.
<br/><span class="verse" id="6">6 </span>Wuxuu baddii ka dhigay dhul engegan, Oo iyagu webiga dhexdiisa waxay ku mareen lug, Oo halkaasaan isaga ku rayraynay.
<br/><span class="verse" id="7">7 </span>Isagu weligiisba wuxuu ku taliyaa xooggiisa, Oo indhihiisuna waxay fiiriyaan quruumaha, Haddaba caasiyiintu yaanay kor isu qaadin. (Selaah)
<br/><span class="verse" id="8">8 </span>Dadyahow, Ilaaheenna ammaana, Oo codka ammaantiisa ha la maqlo,
<br/><span class="verse" id="9">9 </span>Kaasoo nafteenna nolol ku haya, Oo cagaheennana aan u oggolayn in la dhaqdhaqaajiyo.
<br/><span class="verse" id="10">10 </span>Waayo, Ilaahow, adigu waad na imtixaantay, Oo waxaad noo tijaabisay sida lacagta loo tijaabiyo.
<br/><span class="verse" id="11">11 </span>Waxaad na gelisay shabagga dabinka ah, Oo waxaad simaha naga saartay culaab weyn.
<br/><span class="verse" id="12">12 </span>Dad baad madaxa naga saartay, Oo waxaannu dhex galnay dab iyo biyo, Laakiinse ugudambaysta waxaad na keentay meel barwaaqo ah.
<br/><span class="verse" id="13">13 </span>Haddaba anigu gurigaaga waxaan la soo geli doonaa allabaryo la gubo, Oo waxaan kuu oofinayaa nidarradaydii
<br/><span class="verse" id="14">14 </span>Bushimahaygu ay ku hadleen, Oo afkaygu sheegay markii aan dhibaataysnaa.
<br/><span class="verse" id="15">15 </span>Oo waxaan allabaryo la gubo kuugu soo bixinayaa xoolo buurbuuran Iyo wanan iyo fooxood, Oo waxaan kuu soo bixin doonaa dibiyo iyo orgiyo. (Selaah)
<br/><span class="verse" id="16">16 </span>Kulli intiinna Ilaah ka cabsataay, kaalaya oo maqla, Oo waxaan sheegayaa wuxuu naftayda u sameeyeye.
<br/><span class="verse" id="17">17 </span>Isagaan afkayga ugu qayshaday, Oo waxaan ku ammaanay carrabkayga.
<br/><span class="verse" id="18">18 </span>Haddaan dembi qalbigayga ku arkay, Sayidku ima uu maqleen,
<br/><span class="verse" id="19">19 </span>Laakiinse sida runta ah Ilaah waa i maqlay, Oo codkii baryadaydana dhegtuu u dhigay.
<br/><span class="verse" id="20">20 </span>Mahad waxaa leh Ilaaha Aan baryadayda diidin oo aan naxariistiisana gees iga marin.
</p>

