
<h3>Cutub 102 </h3>

<p><span class="verse" id="1"> 1</span> Rabbiyow, baryootankayga maqal, Qayladayduna ha ku soo gaadho.
<br/><span class="verse" id="2">2 </span>Wejigaaga ha iga qarin maalinta aan dhibaataysnahay, Dhegta ii dhig, Oo maalinta aan ku baryo, dhaqso iigu soo jawaab.
<br/><span class="verse" id="3">3 </span>Waayo, maalmahaygu waxay u dhammaadaan sida qiiq oo kale, Oo lafahayguna waxay u gubtaan sida qori ololaya oo kale.
<br/><span class="verse" id="4">4 </span>Wadnahayga wax baa lagu dhuftay, sida caws oo kalena wuu engegay, Waayo, waan iska illoobaa inaan kibistayda cuno.
<br/><span class="verse" id="5">5 </span>Codkii taahiddayda daraaddiis Ayaa lafahaygu jidhkayga ku dhegaan.
<br/><span class="verse" id="6">6 </span>Anigu waxaan la mid ahay haad cantalyaa ah oo cidlada joogta, Oo waxaan la mid noqday haad guumays ah oo lamadegaanka dhex joogta.
<br/><span class="verse" id="7">7 </span>Waan soo jeedaa, oo waxaan noqday Sidii shimbir yar oo keligeed guri dhaladiis saaran.
<br/><span class="verse" id="8">8 </span>Maalinta oo dhan cadaawayaashaydu way i caayaan, Oo kuwa ii cadhaysanuna magacaygay ku caytamaan.
<br/><span class="verse" id="9">9 </span>Waayo, dambas baan u cunay sidii kibis oo kale, Oo cabniinkaygiina waxaan ku darsaday ilmadaydii.
<br/><span class="verse" id="10">10 </span>Sababtuna waa dhirifkaagii iyo cadhadaadii aawadood, Waayo, kor baad ii qaadday, dabadeedna waad i xoortay.
<br/><span class="verse" id="11">11 </span>Cimrigaygu waa sida hoos sii libdhaya, Oo waxaan u engegay sida caws oo kale.
<br/><span class="verse" id="12">12 </span>Laakiinse Rabbiyow, adigu weligaaba waad sii jiri doontaa, Oo waa lagu sii xusuusan doonaa ka ab ka ab.
<br/><span class="verse" id="13">13 </span>Waad sara joogsan doontaa, oo Siyoon baad u naxariisan doontaa, Waayo, waa wakhtiga iyada loo jixinjixo, haah, oo wakhtigii la ballamay waa yimid.
<br/><span class="verse" id="14">14 </span>Waayo, addoommadaadu waxay u bogaan dhagaxyadeeda, Oo waxay u jixinjixaan ciiddeeda.
<br/><span class="verse" id="15">15 </span>Haddaba quruumuhu waxay ka cabsan doonaan magaca Rabbiga, Boqorrada dunida oo dhammuna ammaantaada,
<br/><span class="verse" id="16">16 </span>Waayo, Rabbigu wuxuu dhisay Siyoon, Oo wuxuu ka dhex muuqday ammaantiisii,
<br/><span class="verse" id="17">17 </span>Wuxuu u fiirsaday kuwa dan daraysan tukashadoodii, Oo baryadoodiina ma uu quudhsan.
<br/><span class="verse" id="18">18 </span>Tan waxaa loo qori doonaa farcanka soo socda, Oo dad la abuuri doono ayaa Rabbiga ammaani doona.
<br/><span class="verse" id="19">19 </span>Waayo, isagu wuxuu wax ka soo fiiriyey meeshiisa sare oo quduuska ah, Rabbigu dhulkuu ka soo eegay samada,
<br/><span class="verse" id="20">20 </span>Inuu maqlo taaha maxbuuska, Iyo inuu sii daayo kuwa dilka lagu xukumay,
<br/><span class="verse" id="21">21 </span>Si dadku magaca Rabbiga uga sheego Siyoon dhexdeeda, Ammaantiisana Yeruusaalem dhexdeeda,
<br/><span class="verse" id="22">22 </span>Markii dadyowgu isu soo wada ururaan, Iyo xataa boqortooyooyinkuba, inay Rabbiga u adeegaan aawadeed.
<br/><span class="verse" id="23">23 </span>Isagu xooggayguu ku dhex dhimay jidka, Oo cimrigaygiina wuu gaabiyey.
<br/><span class="verse" id="24">24 </span>Anigu waxaan idhi, Ilaahayow, ha i sii qaadin cimrigayga oo badh ah, Sannadahaagu waxay sii waaraan tan iyo ka ab ka ab.
<br/><span class="verse" id="25">25 </span>Waa hore ayaad aasaaska dhulka dhigtay, Samooyinkuna waa shuqulkii gacmahaaga.
<br/><span class="verse" id="26">26 </span>Iyagu way baabbi'i doonaan, adiguse waad sii waari doontaa, Haah, oo kulligood waxay u duugoobi doonaan sida dhar oo kale, Oo waxaad iyaga u beddeli doontaa sida maro oo kale, wayna beddelmi doonaan,
<br/><span class="verse" id="27">27 </span>Laakiinse adigu isku si uun baad tahay had iyo goorba, Oo sannadahaaguna ma idlaan doonaan.
<br/><span class="verse" id="28">28 </span>Carruurta addoommadaadu way sii jiri doonaan, Oo farcankooduna hortaaday ku xoogaysan doonaan.
</p>

