
<h3>Cutub 49 </h3>

<p><span class="verse" id="1"> 1</span> Dadyowga oo dhammow, bal tan maqla, Dunida kuwiinna degganow, kulligiin dhegta u dhiga,
<br/><span class="verse" id="2">2 </span>Kuwiinna hoose iyo kuwiinna sare, Taajirrada iyo masaakiintoy, dhammaantiin wada maqla.
<br/><span class="verse" id="3">3 </span>Afkaygu wuxuu ku hadli doonaa xigmad, Qalbigayguna wuxuu ka fikiri doonaa waxgarasho.
<br/><span class="verse" id="4">4 </span>Dhegtayda waxaan u dhigi doonaa masaal, Xujadaydana waxaan ku muujin doonaa kataaradda.
<br/><span class="verse" id="5">5 </span>Haddaba bal maxaan u cabsanayaa wakhtiga shar jiro, Markii xumaanu cedhbahayga ku wareegsanto?
<br/><span class="verse" id="6">6 </span>Kuwa maalkooda isku halleeya, Oo ku faana hodantinimadooda faraha badan,
<br/><span class="verse" id="7">7 </span>Midkoodna walaalkiis ma furan karo, Daraaddiisna Ilaah madaxfurasho uma siin karo,
<br/><span class="verse" id="8">8 </span>(Waayo, furashada naftoodu waa qaali aad iyo aad, Kumana filna weligeedba,)
<br/><span class="verse" id="9">9 </span>Inuu isagu weligiis sii noolaado, Oo aanu halligaad arkin weligiis.
<br/><span class="verse" id="10">10 </span>Waayo, isagu wuxuu arkaa inay dadka xigmadda lahu wada dhintaan, Iyo in nacasyada iyo doqonnaduba ay wada baabba'aan, Oo ay maalkooda kuwa kale uga tagaan.
<br/><span class="verse" id="11">11 </span>Waxay ismoodsiiyaan inay guryahoodu weligoodba sii jirayaan, Iyo in meelaha rugtooda ahu ay sii raagayaan tan iyo qarniyada oo dhan, Oo dhulalkoodana way isku magacaabaan.
<br/><span class="verse" id="12">12 </span>Laakiinse binu-aadmigu sharaf kuma waaro, Wuxuu la mid yahay sida xayawaanka iska baabba'a.
<br/><span class="verse" id="13">13 </span>Jidkoodanu waa kalsoonidooda nacasnimada ah, Laakiinse dadka iyaga ka dambeeya ayaa hadalkoodii u boga. (Selaah)
<br/><span class="verse" id="14">14 </span>Iyagu waxaa weeye adhi She'ool loo wado, Oo waxaa sida adhijir u ahaan doona dhimasho, Oo kuwa qumman ayaa iyaga subaxda u talin doona, Oo quruxdoodana waxaa baabbi'in doona She'ool, inaanay iyagu rug yeelan innaba.
<br/><span class="verse" id="15">15 </span>Laakiinse Ilaah naftayda wuu ka soo furan doonaa xoogga She'ool, Waayo, wuu i aqbali doonaa. (Selaah)
<br/><span class="verse" id="16">16 </span>Ha baqin markii mid taajiroobo, Oo ammaanta reerkiisu aad u korodho,
<br/><span class="verse" id="17">17 </span>Waayo, isagu markuu dhinto waxba sii qaadan maayo, Oo ammaantiisuna ka daba geli mayso.
<br/><span class="verse" id="18">18 </span>In kastoo uu naftiisa u duceeyey markuu noolaa, Oo dad adiga ku ammaana, kolkaad wax wanaagsan isu samaysid,
<br/><span class="verse" id="19">19 </span>Isagu wuxuu u tegi doonaa qarniyadii awowayaashiis, Oo iyana weligood iftiinka ma ay arki doonaan.
<br/><span class="verse" id="20">20 </span>Ninkii sharaf leh oo aan garaad lahaynu Wuxuu la mid yahay sida xayawaanka iska baabba'a.
</p>

