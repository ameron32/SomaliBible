
<h3>Cutub 38 </h3>

<p><span class="verse" id="1"> 1</span>Rabbiyow, cadhadaada ha igu canaanan, Oo dhirifkaaga kululna ha igu edbin.
<br/><span class="verse" id="2">2 </span>Waayo, fallaadhahaagii aad bay ii mudeen, Oo gacantaaduna way igu soo degtay.
<br/><span class="verse" id="3">3 </span>Jidhkaygu fayoobaan ma leh, waana xanaaqaaga daraaddiis, Oo lafahayguna caafimaad ma leh, waana dembigayga daraaddiis.
<br/><span class="verse" id="4">4 </span>Waayo, xumaatooyinkaygii waxay ka sare mareen madaxayga, Sida rar culus ayay igu culus yihiin aad iyo aad.
<br/><span class="verse" id="5">5 </span>Nabrahaygu way urayaan, wayna qudhmuun yihiin, Waana nacasnimadayda daraaddeed.
<br/><span class="verse" id="6">6 </span>Waan xanuunsanayaa, oo aad baan hoos ugu gotay, Oo maalinta oo dhanna oohin baan la wareegaa.
<br/><span class="verse" id="7">7 </span>Waayo, dhexdayda waxaa ka buuxa olol, Oo jidhkayguna fayoobaan ma leh.
<br/><span class="verse" id="8">8 </span>Waan itaal daranahay, oo aad baan u burbursanahay, Oo waxaan la cabaaday buuqa qalbigayga ku jira.
<br/><span class="verse" id="9">9 </span>Sayidow, waxaan jeclahay oo dhammu waxay yaalliin hortaada, Oo taahiddayduna kaama qarsoona.
<br/><span class="verse" id="10">10 </span>Wadnahaa i fig leh, oo xooggaygiina waa i gabay, Oo weliba iftiinkii indhahayguna waa iga tegey.
<br/><span class="verse" id="11">11 </span>Kuwa i jecel iyo saaxiibbadayba belaayadayda way ka durkaan, Oo xigaaladaydiina meel fog bay istaagaan.
<br/><span class="verse" id="12">12 </span>Oo kuwa naftayda doondoonaana dabinno bay ii dhigaan, Oo kuwa inay wax i yeelaan doonayaana waxay ku hadlaan waxyaalo xun, Oo maalinta oo dhan waxay ku tashadaan khiyaano.
<br/><span class="verse" id="13">13 </span>Laakiinse anigu waxba kama maqlo sida nin dhega la', Oo waxaan la mid ahay nin carrab la' oo aan afkiisa kala qaadin.
<br/><span class="verse" id="14">14 </span>Haah, oo waxaan la mid ahay nin aan waxba maqlin, Oo aan afkiisa murammo ku jirin.
<br/><span class="verse" id="15">15 </span>Waayo, Rabbiyow, adaan wax kaa rajaynayaa, Oo adna waad ii jawaabi doontaa, Sayidow Ilaahaygiiyow.
<br/><span class="verse" id="16">16 </span>Waayo, waxaan idhi, Yaanay igu rayrayn, Oo markii cagtaydu simbiriirixato, yaanay iska kay weynayn.
<br/><span class="verse" id="17">17 </span>Waayo, waxaan ku dhowahay inaan dhaco, Oo tiiraanyadayduna had iyo goorba way i hor taalaa.
<br/><span class="verse" id="18">18 </span>Haddaba anigu xumaantayda waan sheegi doonaa, Oo dembigaygana waan ka qoomamoon doonaa.
<br/><span class="verse" id="19">19 </span>Laakiinse cadaawayaashaydu waa dadaal badan yihiin, xoogna way leeyihiin, Oo kuwa gardarrada igu necebuna way tarmeen.
<br/><span class="verse" id="20">20 </span>Oo weliba kuwa sharka wanaagga ku gudaana Waa cadaawayaashayda, maxaa yeelay, waxaan raacaa waxa wanaagsan.
<br/><span class="verse" id="21">21 </span>Rabbiyow, ha i dayrin, Ilaahayow, ha iga fogaan.
<br/><span class="verse" id="22">22 </span>Soo dhaqso oo i caawi, Sayidow, badbaadadaydow.
</p>

