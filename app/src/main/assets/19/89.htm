
<h3>Cutub 89 </h3>

<p><span class="verse" id="1"> 1</span> Anigu weligayba waxaan ku gabyi doonaa Rabbiga waxyaalihiisa naxariista leh, Oo aaminnimadaadana afkaygaan ka ab ka ab ku ogeysiinayaa.
<br/><span class="verse" id="2">2 </span>Waayo, waxaan idhi, Naxariistu weligeedba way dhisnaan doontaa, Oo aaminnimadaadana waxaad ku adkayn doontaa samooyinka qudhooda.
<br/><span class="verse" id="3">3 </span>Axdi baan la dhigtay kii aan doortay, Oo waxaan u dhaartay addoonkaygii Daa'uud, oo ku idhi,
<br/><span class="verse" id="4">4 </span>Farcankaaga weligayba waan sii adkayn doonaa, Oo carshigaaguna wuu dhisnaan doonaa tan iyo ka ab ka ab. (Selaah)
<br/><span class="verse" id="5">5 </span>Rabbiyow, samooyinku waxay ammaani doonaan yaababkaaga, Oo weliba aaminnimadaadana waxaa laga dhex sheegi doonaa shirka kuwa quduuska ah.
<br/><span class="verse" id="6">6 </span>Waayo, bal yaa cirka ku jira oo Rabbiga lala simi karaa? Bal yaase ku dhex jira wiilasha kuwa xoogga badan oo Rabbiga la mid ah,
<br/><span class="verse" id="7">7 </span>Kaas oo ah Ilaaha ugu cabsida badan guddiga kuwa quduuska ah, Oo waajibka tahay in kuwa hareerihiisa ku wareegsan oo dhammu ay ka cabsadaan.
<br/><span class="verse" id="8">8 </span>Rabbiyow Ilaaha ciidammadow, Bal yaa sidaada u xoog badan, Rabbiyow? Aaminnimadaadu hareerahaagay ku wareegsan tahay.
<br/><span class="verse" id="9">9 </span>Adigaa u taliya badda kibirkeeda, Oo markii hirarkeedu kacaan adigaa dejiya.
<br/><span class="verse" id="10">10 </span>Rahab waxaad u kala burburisay sidii mid la dilay, Oo cadaawayaashaadiina waxaad ku kala firdhisay gacanta xooggaaga.
<br/><span class="verse" id="11">11 </span>Samooyinka adigaa iska leh, dhulkana adigaa iska leh, Dunida iyo waxaa ka buuxana adigaa aasaasay.
<br/><span class="verse" id="12">12 </span>Woqooyi iyo koonfurba adigaa abuuray, Taaboor iyo Xermoonba magacaagay ku reyreeyaan.
<br/><span class="verse" id="13">13 </span>Adigu waxaad leedahay dhudhun itaal weyn, Gacantaaduna way xoog badan tahay, midigtaaduna way sarraysaa.
<br/><span class="verse" id="14">14 </span>Carshigaaga aasaaskiisu waxa weeye xaq iyo caddaalad, Oo naxariista iyo runtuna way ku hor socdaan.
<br/><span class="verse" id="15">15 </span>Waxaa barakaysan dadka yaqaan dhawaaqa farxadda leh, Rabbiyow, waxay ku socdaan wejigaaga iftiinkiisa,
<br/><span class="verse" id="16">16 </span>Maalinta oo dhan waxay ku reyreeyaan magacaaga, Oo waxay ku sara marayaan xaqnimadaada.
<br/><span class="verse" id="17">17 </span>Waayo, waxaad tahay ammaantii xooggooda, Oo raallinimadaada daraaddeed ayaa geeskayaga kor loogu sarraysiin doonaa.
<br/><span class="verse" id="18">18 </span>Waayo, gaashaankayaga waxaa iska leh Rabbiga, Oo boqorkayagana waxaa iska leh Kan quduuska ah oo reer binu Israa'iil.
<br/><span class="verse" id="19">19 </span>Markaas quduusiintaada waxaad kula hadashay muuqasho, Oo waxaad ku tidhi, Waxaan caawimaad kor saaray mid xoog badan, Oo waxaan sarraysiiyey mid dadka laga doortay.
<br/><span class="verse" id="20">20 </span>Waxaan helay addoonkaygii Daa'uud ahaa, Oo waxaan ku subkay saliiddaydii quduuska ahayd,
<br/><span class="verse" id="21">21 </span>Oo gacantaydu isagay la jiri doontaa, Dhudhunkayguna isaguu xoogayn doonaa.
<br/><span class="verse" id="22">22 </span>Cadowgu ma dulmi doono, Wiilka sharnimaduna ma dhibi doono.
<br/><span class="verse" id="23">23 </span>Oo cadaawayaashiisa hortiisaan ku wada burburin doonaa, Oo kuwa isaga necebna waan layn doonaa.
<br/><span class="verse" id="24">24 </span>Laakiinse aaminnimadayda iyo naxariistaydu isagay la jiri doonaan, Oo geeskiisana waxaa lagu sarraysiin doonaa magacayga.
<br/><span class="verse" id="25">25 </span>Oo weliba gacantiisa waxaan ka sarraysiin doonaa badda, Midigtiisana webiyaasha.
<br/><span class="verse" id="26">26 </span>Aniguu ii qayshan doonaa, oo wuxuu odhan doonaa, Adigu waxaad tahay aabbahay, Iyo Ilaahay, iyo dhagaxii weynaa oo badbaadadayda.
<br/><span class="verse" id="27">27 </span>Oo weliba waxaan isaga ka dhigi doonaa curadkayga, Oo wuxuu ahaan doonaa boqorrada dunida kan ugu wada sarreeya.
<br/><span class="verse" id="28">28 </span>Weligayba waxaan isaga u hayn doonaa naxariistayda, Oo axdigayguna isaguu ku sii adkaan doona.
<br/><span class="verse" id="29">29 </span>Oo weliba farcankiisana waxaan ka dhigi doonaa mid weligiis waara, Carshigiisana sida wakhtiga samada.
<br/><span class="verse" id="30">30 </span>Carruurtiisu hadday sharcigayga ka tagaan, Oo aanay ku socon xukummadayda,
<br/><span class="verse" id="31">31 </span>Hadday qaynuunnadayda jebiyaan, Oo aanay amarradayda dhawrin,
<br/><span class="verse" id="32">32 </span>Markaas xadgudubkooda waxaan kaga abaalmarin doonaa ul, Xumaantoodana jeedal.
<br/><span class="verse" id="33">33 </span>Laakiinse naxariistayda oo dhan kama wada qaadi doono, Aaminnimadayduna inay isaga gabto uma oggolaan doono.
<br/><span class="verse" id="34">34 </span>Axdigayga ma jebin doono, Oo wixii afkayga ka soo baxayna ma beddeli doono.
<br/><span class="verse" id="35">35 </span>Mar baan waxaan ku dhaartay quduusnimadayda, Oo Daa'uud been uma sheegi doono,
<br/><span class="verse" id="36">36 </span>Farcankiisu weligiisuu waari doonaa, Carshigiisuna wuxuu u waari doonaa sida qorraxda hortayda ka ifaysa.
<br/><span class="verse" id="37">37 </span>Oo wuxuu weligiisba u sii jiri doonaa sida dayaxa, Iyo sida markhaatiga daacadda ah oo cirka jooga. (Selaah)
<br/><span class="verse" id="38">38 </span>Laakiinse adigu waad xoortay oo waad nacday, Oo waxaad u cadhootay kaaga subkan.
<br/><span class="verse" id="39">39 </span>Axdigii addoonkaaga waad nacday, Oo taajkiisiina waad nijaasaysay oo dhulka ku tuurtay.
<br/><span class="verse" id="40">40 </span>Deyrarkiisii oo dhan waad dumisay, Oo qalcadihiisii oo dhanna waad burburisay.
<br/><span class="verse" id="41">41 </span>Wax alla wixii jidka soo mara oo dhanba isagay dhacaan, Oo derisyadiisana wuxuu u noqday cay.
<br/><span class="verse" id="42">42 </span>Waxaad kor u qaadday midigtii kuwii dulmayay, Cadaawayaashiisii oo dhanna waad ka farxisay.
<br/><span class="verse" id="43">43 </span>Oo weliba afka seeftiisana dib baad u celisaa, Isagiina kama aad dhigin inuu dagaalka ku sii adkaysto.
<br/><span class="verse" id="44">44 </span>Iftiinkiisii waad demisay, Carshigiisiina dhulkaad ku tuurtay.
<br/><span class="verse" id="45">45 </span>Cimrigii dhallinyaranimadiisii waad soo gaabisay, Oo waxaad isagii ka muujisay ceeb. (Selaah)
<br/><span class="verse" id="46">46 </span>Rabbiyow, ilaa goormaad isqarin doontaa? Ma weligaa baa? Oo ilaa goormay cadhadaadu sida dab u ololi doontaa?
<br/><span class="verse" id="47">47 </span>Bal xusuuso sida wakhtigaygu u gaaban yahay, Waayo, sidaad binu-aadmiga oo dhan u abuurtay micnedarnaa!
<br/><span class="verse" id="48">48 </span>Bal waa ninkee kan iska noolaan doona isagoo aan dhimasho arkin, Oo naftiisa ka samatabbixin doona xoogga She'ool? (Selaah)
<br/><span class="verse" id="49">49 </span>Sayidow, meeday naxariistaadii hore, Oo aad Daa'uud aaminnimadaada ugu dhaaratay?
<br/><span class="verse" id="50">50 </span>Sayidow, bal soo xusuuso cayda addoommadaada, Iyo sida aan laabta ugu sido cayda dadka badan oo dhan,
<br/><span class="verse" id="51">51 </span>Rabbiyow, waana tii ay cadaawayaashaadu igu caayeen, Oo waa tii ay ku caayeen tallaabooyinka kaaga subkan.
<br/><span class="verse" id="52">52 </span>Mahad waxaa leh Rabbiga tan iyo weligiisba. Aamiin, iyo aamiin.
</p>

