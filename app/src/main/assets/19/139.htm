
<h3>Cutub 139 </h3>

<p><span class="verse" id="1"> 1</span>Rabbiyow, waad i baadhay, oo waad i soo ogaatay.
<br/><span class="verse" id="2">2 </span>Waad og tahay fadhiisashadayda iyo sara kiciddaydaba, Oo fikirkaygana meel fog baad ka garataa.
<br/><span class="verse" id="3">3 </span>Socodkayga iyo seexashadaydaba waad baadhaa, Oo jidadkayga oo dhanna waad wada taqaan.
<br/><span class="verse" id="4">4 </span>Waayo, Rabbiyow, eray aanad aqoonu carrabkayga kuma jiro, Laakiinse adigu waad wada og tahay.
<br/><span class="verse" id="5">5 </span>Adigu hor iyo dibba waad iga xidhay, Oo gacantaadaad i saartay.
<br/><span class="verse" id="6">6 </span>Aqoontaas oo kale aad iyo aad bay iigu yaab badan tahay, Waa wax sare, oo anigu ma aan gaadhi karo.
<br/><span class="verse" id="7">7 </span>Bal xaggee baan ruuxaaga ka tagaa? Xaggee baanse wejigaaga uga cararaa?
<br/><span class="verse" id="8">8 </span>Haddaan samada koro, halkaasaad joogtaa, Haddaan sariirtayda She'ool dhex dhigtona, bal eeg, halkaasna waad joogtaa.
<br/><span class="verse" id="9">9 </span>Haddaan qaato baalasha subaxda, Iyo haddaan dego badda darafyadeeda ugu shisheeyaba,
<br/><span class="verse" id="10">10 </span>Xataa halkaas gacantaada ayaa i hoggaamin doonta, Oo midigtaada ayaa i soo qaban doonta.
<br/><span class="verse" id="11">11 </span>Haddaan idhaahdo, Hubaal gudcurkaa i qarin doona, Oo iftiinka igu wareegsanu habeennimuu noqon doonaa,
<br/><span class="verse" id="12">12 </span>Xataa gudcurku igama kaa qariyo, Laakiinse habeenku wuxuu u iftiimaa sida maalinta oo kale, Gudcurka iyo iftiinku waa isugu kaa mid.
<br/><span class="verse" id="13">13 </span>Waayo, kelyahayga adigaa sameeyey, Oo adigaa igu daboolay maxalkii hooyaday.
<br/><span class="verse" id="14">14 </span>Waan kugu mahadnaqi doonaa, waayo, waxaa la ii sameeyey si cabsi iyo yaab badan, Shuqulladaadu waa yaab badan yihiin, Oo naftayduna taas aad bay u taqaan.
<br/><span class="verse" id="15">15 </span>Lafahaygu kaama qarsoonayn, Markii laygu sameeyey qarsoodiga, Oo farsamada yaabka leh laygu sameeyey dhulka meesha ugu hoosaysa.
<br/><span class="verse" id="16">16 </span>Indhahaagu way i arkeen markaan uurjiifka ahaa, Oo xubnahaygu kitaabkaagay ku wada qornaayeen, Kuwaas oo maalin ka maalin la qabanqaabiyey Intaan midkoodna jirin ka hor.
<br/><span class="verse" id="17">17 </span>Ilaahow, fikirradaadu ila qiimo badanaa! Oo tiro badanaa!
<br/><span class="verse" id="18">18 </span>Haddaan tiriyo, way ka sii tiro badan yihiin ciidda, Oo markaan tooso weli adigaan kula joogaa.
<br/><span class="verse" id="19">19 </span>Ilaahow, hubaal waxaad layn doontaa kuwa sharka leh, Haddaba iga taga, raggiinna dhiigyocabyada ahow.
<br/><span class="verse" id="20">20 </span>Waayo, iyagu si xun ayay wax kaaga sheegaan, Oo cadaawayaashaaduna micnela'aan bay magacaaga ku soo qaadqaadaan.
<br/><span class="verse" id="21">21 </span>Rabbiyow, sow ma aan nebci kuwa ku neceb? Oo sow kama aan murugaysni kuwa kugu kaca?
<br/><span class="verse" id="22">22 </span>Nacayb dhan ayaan ku necbahay iyaga, Oo waxaan iyaga u haystaa cadaawayaashayda.
<br/><span class="verse" id="23">23 </span>Ilaahow, i baadh, oo qalbigayga garo, I tijaabi, oo fikirradayda ogow,
<br/><span class="verse" id="24">24 </span>Oo bal fiiri inuu jid xumaan ahu igu jiro iyo in kale, Oo igu hoggaami jidka weligiis ah.
</p>

