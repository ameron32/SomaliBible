
<h3>Cutub 132 </h3>

<p><span class="verse" id="1"> 1</span>Rabbiyow, bal xusuuso Daa'uud Dhibaatooyinkiisii oo dhan,
<br/><span class="verse" id="2">2 </span>Iyo siduu Rabbiga ugu dhaartay, Oo nidar ugu galay Ilaaha Xoogga leh oo Yacquub, isagoo leh,
<br/><span class="verse" id="3">3 </span>Hubaal anigu geli maayo teendhada gurigayga, Sariirtaydana fuuli maayo,
<br/><span class="verse" id="4">4 </span>Indhahayga seexasho isugu qaban maayo, Il iyo baalna isu keeni maayo,
<br/><span class="verse" id="5">5 </span>Ilaa aan meel u helo Rabbiga, Oo aan taambuug u helo Kan Xoogga leh oo Yacquub.
<br/><span class="verse" id="6">6 </span>Bal eeg, annagu waxaan ku maqalnay Efraataah, Oo waxaan ka helnay berrinkii duurka.
<br/><span class="verse" id="7">7 </span>Waxaan geli doonnaa taambuugyadiisa, Oo waxaan ku sujuudi doonnaa meeshuu cagaha saarto.
<br/><span class="verse" id="8">8 </span>Rabbiyow, sara joogso, oo meeshaada nasashada gal, Adiga iyo sanduuqa xooggaaguba.
<br/><span class="verse" id="9">9 </span>Wadaaddadaadu xaqnimo ha huwadeen, Quduusiintaaduna farxad ha la qayliyeen.
<br/><span class="verse" id="10">10 </span>Addoonkaagii Daa'uud daraaddiis Ha sii jeedin kaaga subkan wejigiisa.
<br/><span class="verse" id="11">11 </span>Rabbigu run buu Daa'uud ugu dhaartay, Oo dhaartiisiina ka soo noqon maayo, Midhaha jidhkaaga midkood ayaan carshigaaga ku fadhiisin doonaa.
<br/><span class="verse" id="12">12 </span>Carruurtaadu hadday xajiyaan axdigayga Iyo markhaatifurkayga aan iyaga bari doono, De markaas carruurtooduna weligood bay ku fadhiisan doonaan carshigaaga.
<br/><span class="verse" id="13">13 </span>Waayo, Rabbigu wuu doortay Siyoon, Oo wuxuu u jeclaystay inuu rugtiisii ka dhigto.
<br/><span class="verse" id="14">14 </span>Halkanu waa meeshaydii nasashada weligeedba, Halkanaan degganaan doonaa, waayo, waan jeclaystay.
<br/><span class="verse" id="15">15 </span>Waxaan iyada aad iyo aad ugu barakayn doonaa quud, Oo masaakiinteeda waxaan ka dhergin doonaa cunto.
<br/><span class="verse" id="16">16 </span>Wadaaddadeedana waxaan huwin doonaa badbaado, Quduusiinteeduna aad bay ula qaylin doonaan farxad.
<br/><span class="verse" id="17">17 </span>Halkaas waxaan ka dhigi doonaa in gees Daa'uud u soo baxo, Waxaan laambad u diyaariyey kii aan subkaday.
<br/><span class="verse" id="18">18 </span>Cadaawayaashiisa waxaan huwin doonaa ceeb, Laakiinse taajkiisu madaxiisuu ku waari doonaa.
</p>

