
<h3>Cutub 148 </h3>

<p><span class="verse" id="1"> 1</span> Rabbiga ammaana. Rabbiga samooyinka ka ammaana, Meelaha sarsarena ka ammaana.
<br/><span class="verse" id="2">2 </span>Malaa'igihiisa oo dhammow, ammaana isaga, Ciidankiisa oo dhammow, ammaana isaga.
<br/><span class="verse" id="3">3 </span>Qorraxda iyo dayaxow, ammaana isaga, Xiddigaha iftiinka oo dhammow, ammaana isaga.
<br/><span class="verse" id="4">4 </span>Ammaana isaga, samooyinka samooyinkow, Iyo biyaha samooyinka ka sarreeyow.
<br/><span class="verse" id="5">5 </span>Iyagu magaca Rabbiga ha ammaaneen, Waayo, isagu wuu amray, oo iyana way abuurmeen.
<br/><span class="verse" id="6">6 </span>Oo weliba isagaa adkeeyey iyaga weligood iyo weligoodba, Oo wuxuu sameeyey xad aan la gudbi doonayn.
<br/><span class="verse" id="7">7 </span>Rabbiga dhulka ka ammaana, Masbadeedyo iyo moolal oo dhammow,
<br/><span class="verse" id="8">8 </span>Dab iyo roobdhagaxyaale, baraf cad iyo ceeryaamow, Iyo dabayl duufaan ah oo eraygiisa oofiyow,
<br/><span class="verse" id="9">9 </span>Buuro iyo kuro oo dhammow, Dhir midho badan iyo dhir kedar la yidhaahdo oo dhammow,
<br/><span class="verse" id="10">10 </span>Dugaag iyo xoolo oo dhammow, Waxa gurguurta iyo haadda duusha oo dhammow,
<br/><span class="verse" id="11">11 </span>Boqorrada dhulka iyo dadyowga oo dhammow, Amiirrada iyo xaakinnada dhulka oo dhammow,
<br/><span class="verse" id="12">12 </span>Barbaar iyo hablow, Odayaal iyo carruuray,
<br/><span class="verse" id="13">13 </span>Ha ammaaneen magaca Rabbiga, Waayo, magiciisa oo keliya ayaa la sarraysiiyaa, Ammaantiisu dhulka iyo cirkaba way ka korraysaa.
<br/><span class="verse" id="14">14 </span>Isagu wuxuu sare u qaaday geeskii dadkiisa, Iyo ammaantii quduusiintiisa oo dhan, Waana reer binu Israa'iil oo ah dad isaga u dhow. Rabbiga ammaana.
</p>

