
<h3>Cutub 105 </h3>

<p><span class="verse" id="1"> 1</span> Rabbiga ku mahadnaqa, oo magiciisa ku barya, Falimihiisana dadyowga ka dhex sheega.
<br/><span class="verse" id="2">2 </span>Isaga u gabya, oo ammaan ugu gabya, Shuqulladiisa yaabka badan oo dhanna ka hadla.
<br/><span class="verse" id="3">3 </span>Ku faana magiciisa quduuska ah, Kuwa Rabbiga doondoona qalbigoodu ha reyreeyo.
<br/><span class="verse" id="4">4 </span>Rabbiga iyo xooggiisa doondoona, Oo weligiinba wejigiisa doondoona.
<br/><span class="verse" id="5">5 </span>Xusuusta shuqulladiisii yaabka badnaa oo uu sameeyey, Iyo cajaa'ibyadiisii iyo xukummadii afkiisa,
<br/><span class="verse" id="6">6 </span>Kuwiinna farcankii addoonkiisii Ibraahim ahow, Kuwiisa uu doortay oo reer Yacquub ahow.
<br/><span class="verse" id="7">7 </span>Isagu waa Rabbiga Ilaaheenna ah, Xukummadiisuna waxay ku jiraan dhulka oo dhan.
<br/><span class="verse" id="8">8 </span>Axdigiisuu soo xusuustay weligiisba, Kaasoo ah hadalkiisii uu kun farcan ku amray,
<br/><span class="verse" id="9">9 </span>Kaasu waa axdigii uu Ibraahim la dhigtay, Oo uu Isxaaq ugu dhaartay,
<br/><span class="verse" id="10">10 </span>Oo isla kaas wuxuu u adkeeyey oo qaynuun uga dhigay Yacquub, Oo Israa'iilna wuxuu uga dhigay axdi weligiis jiraya,
<br/><span class="verse" id="11">11 </span>Oo wuxuu ku yidhi, Dalka Kancaan waxaan kuu siinayaa Inuu ahaado qaybtii dhaxalkiinna,
<br/><span class="verse" id="12">12 </span>Markay dad tiro yar ahaayeen, Oo ay aad u yaraayeen, qariibna dalka ku ahaayeen,
<br/><span class="verse" id="13">13 </span>Oo iyagu quruunba quruun bay uga bexeen, Oo intay boqortooyo ka tageen ayay dad kale u gudbeen.
<br/><span class="verse" id="14">14 </span>Isagu ninna uma oggolaanin inuu wax yeelo, Haah, oo daraaddood ayuu boqorro u canaantay,
<br/><span class="verse" id="15">15 </span>Oo wuxuu ku yidhi, Ha taabanina kuwayga subkan, Oo nebiyadaydana waxba ha yeelina.
<br/><span class="verse" id="16">16 </span>Dhulkiina abaar buu ugu yeedhay inay ku dhacdo, Ushii cuntada oo ay ku tiirsanaayeen oo dhanna wuu wada jebiyey.
<br/><span class="verse" id="17">17 </span>Oo nin buu iyaga ka sii hor diray, Kaas oo ahaa Yuusuf oo loo iibiyey addoon ahaan.
<br/><span class="verse" id="18">18 </span>Cagihiisii waxay ku xanuujiyeen bircago, Oo naftiisii waxay gashay silsilado bir ah,
<br/><span class="verse" id="19">19 </span>Ilaa wakhtigii eraygiisu noqday Eraygii Rabbiga ayaa isaga tijaabiyey.
<br/><span class="verse" id="20">20 </span>Markaasaa boqorkii u cid diray oo furay, Kaas oo ahaa taliyihii dadyowga, wuuna sii daayay.
<br/><span class="verse" id="21">21 </span>Oo wuxuu isagii ka dhigay sayidkii reerkiisa, Iyo taliyihii maalkiisa oo dhan,
<br/><span class="verse" id="22">22 </span>Inuu amiirradiisa xidho markuu doonayoba, Oo uu odayaashiisana xigmad baro.
<br/><span class="verse" id="23">23 </span>Israa'iilna wuxuu yimid dalkii Masar, Yacquubna wuxuu qariib ahaan u joogay dalkii Xaam.
<br/><span class="verse" id="24">24 </span>Oo isagu dadkiisii aad buu u badiyey, Oo wuxuu ka dhigay inay ka xoog bataan cadaawayaashoodii.
<br/><span class="verse" id="25">25 </span>Qalbigoodii wuxuu u beddelay si ay dadkiisa u nebcaadaan, Iyo si ay addoommadiisa u khiyaaneeyaan.
<br/><span class="verse" id="26">26 </span>Wuxuu u soo diray addoonkiisii Muuse, Iyo Haaruun oo uu doortay.
<br/><span class="verse" id="27">27 </span>Oo waxay dhexdooda ku sameeyeen calaamooyinkiisii, Oo dalkii Xaamna waxay ku sameeyeen yaabab.
<br/><span class="verse" id="28">28 </span>Wuxuu u soo diray gudcur, dalkiina gudcur buu ka dhigay, Oo iyana hadalkiisii kuma ay caasiyoobin.
<br/><span class="verse" id="29">29 </span>Biyahoodii wuxuu u beddelay dhiig, Oo kalluunkoodiina wuu wada laayay.
<br/><span class="verse" id="30">30 </span>Rahyo waa ku bateen dhulkoodii Iyo qolalka boqorkoodiiba.
<br/><span class="verse" id="31">31 </span>Isagu waa hadlay, markaasaa waddankoodii oo dhan Waxaa yimid duqsi faro badan iyo injir.
<br/><span class="verse" id="32">32 </span>Oo roob ahaan wuxuu u siiyey roob dhagaxyaale, Dalkoodiina wuxuu ku soo daayay dab ololaya.
<br/><span class="verse" id="33">33 </span>Wuxuu wax ku dhuftay geedahoodii canabka ahaa iyo geedahoodii berdaha ahaaba, Oo dhirtii waddankooda ku tiilna wuu jejebiyey.
<br/><span class="verse" id="34">34 </span>Wuu hadlay, markaasaa waxaa yimid ayax, Iyo diir aan la tirin karin,
<br/><span class="verse" id="35">35 </span>Oo waxay wada cuneen geedo yaryar oo kasta oo dalkooda ku yiil, Wayna dhammaysteen midhihii dhulkooda.
<br/><span class="verse" id="36">36 </span>Oo weliba wuxuu wada laayay curadyadii dalkooda oo dhan, Kuwaas oo ahaa bilowgii xooggooda.
<br/><span class="verse" id="37">37 </span>Oo wuxuu dibadda u bixiyey reer binu Israa'iil iyagoo wata lacag iyo dahab, Oo qabiilooyinkiisiina mid taagdarani kuma uu jirin.
<br/><span class="verse" id="38">38 </span>Reer Masarna way ku farxeen kolkay ambabbexeen, Waayo, cabsidoodii baa ku dhacday.
<br/><span class="verse" id="39">39 </span>Wuxuu korkooda ku kala bixiyey daruur inay qariso, Iyo dab habeenkii iftiin u noqda.
<br/><span class="verse" id="40">40 </span>Wax bay weyddiisteen, markaasuu u keenay digaag duur, Oo wuxuu ka dhergiyey kibistii samada.
<br/><span class="verse" id="41">41 </span>Dhagaxii ayuu dillaaciyey, markaasay biyo ka soo buqdeen, Oo meelihii engegnaa ayay ku durdureen sidii webi oo kale.
<br/><span class="verse" id="42">42 </span>Waayo, wuxuu soo xusuustay eraygiisii quduuska ahaa, Oo uu kula hadlay addoonkiisii Ibraahim.
<br/><span class="verse" id="43">43 </span>Dadkiisiina wuxuu soo bixiyey iyagoo faraxsan, Kuwii uu doortayna iyagoo gabyaya.
<br/><span class="verse" id="44">44 </span>Oo wuxuu iyagii siiyey dalalkii quruumaha, Oo iyana waxay hanti ahaan u qaadeen waxay dadyowgu ku hawshoodeen,
<br/><span class="verse" id="45">45 </span>Inay amarradiisa dhawraan, Oo ay qaynuunnadiisa xajiyaan. Rabbiga ammaana.
</p>

