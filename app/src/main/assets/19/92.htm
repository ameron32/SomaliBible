
<h3>Cutub 92 </h3>

<p><span class="verse" id="1"> 1</span>Waa wanaagsan tahay in Rabbiga lagu mahadnaqo, Iyo in magacaaga ammaan loogu gabyo, Ilaaha ugu sarreeyow,
<br/><span class="verse" id="2">2 </span>Iyo in raxmaddaada aroorta la muujiyo, Habeen kastana aaminnimadaada,
<br/><span class="verse" id="3">3 </span>Iyo in loogu heeso alaabta muusikada oo tobanka xadhig leh, iyo shareeradda, Iyo dhawaaqa kataaradda.
<br/><span class="verse" id="4">4 </span>Waayo, Rabbiyow, waxaad igaga farxisay shuqulkaagii, Oo shuqullada gacmahaagana waan ku guulaysan doonaa.
<br/><span class="verse" id="5">5 </span>Rabbiyow, shuqulladaadu waaweynaa! Oo fikirradaaduna aad bay u mool dheer yihiin.
<br/><span class="verse" id="6">6 </span>Doqonku taas ma yaqaan, Kii nacas ahuna ma garan karo.
<br/><span class="verse" id="7">7 </span>Kuwa sharka lahu markii ay sida doog u soo baxaan, Iyo markii xumaanfalayaasha oo dhammu ay barwaaqoobaan, Waa in weligoodba la baabbi'iyo,
<br/><span class="verse" id="8">8 </span>Laakiinse Rabbiyow, adigu waad sarraysaa weligaa iyo weligaaba.
<br/><span class="verse" id="9">9 </span>Waayo, Rabbiyow, bal eeg cadaawayaashaada, Bal eeg, cadaawayaashaadu way wada baabbi'i doonaane, Oo xumaanfalayaasha oo dhammuna way kala firidhsanaan doonaan.
<br/><span class="verse" id="10">10 </span>Laakiinse geeskayga waxaad u sarraysiisay sida geeska gisiga Oo waxaa laygu subkay saliid cusub.
<br/><span class="verse" id="11">11 </span>Indhahayguna waxay arkeen wixii aan cadaawayaashayda la jeclaa, Oo dhegahayguna waxay maqleen wixii aan la jeclaa sharfalayaasha igu kaca.
<br/><span class="verse" id="12">12 </span>Kii xaq ahu wuxuu u barwaaqoobi doonaa sida geed timireed, Oo wuxuu u bixi doonaa sida geed kedar la yidhaahdo oo Lubnaan.
<br/><span class="verse" id="13">13 </span>Kuwa guriga Rabbiga lagu dhex beeray Waxay ku barwaaqoobi doonaan barxadaha Ilaahayaga.
<br/><span class="verse" id="14">14 </span>Oo weliba midho bay dhali doonaan iyagoo gaboobay, Oo waxaa ka buuxi doona muud, wayna cagaari doonaan,
<br/><span class="verse" id="15">15 </span>Si ay u muujiyaan in Rabbigu qumman yahay, Isagu waa dhagaxayga gabbaadka ah, oo xaqdarro kuma jirto.
</p>

