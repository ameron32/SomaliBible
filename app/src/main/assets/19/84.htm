
<h3>Cutub 84 </h3>

<p><span class="verse" id="1"> 1</span> Rabbiga ciidammadow, taambuugyadaadu sidee bay u yihiin wax la jeclaado!
<br/><span class="verse" id="2">2 </span>Naftaydu waxay u xiisaysan tahay Rabbiga barxadihiisa, Qalbigayga iyo jiidhkayguba waxay u dhawaaqaan Ilaaha nool.
<br/><span class="verse" id="3">3 </span>Haah, shimbirtu waxay nafsaddeeda u heshay guri, Dabafallaadhuna buul ay yaryarkeeda ku dhasho, Kaas oo ah meelaha allabarigaaga, Rabbiga ciidammadow, Boqorkaygiiyow, Ilaahaygiiyow.
<br/><span class="verse" id="4">4 </span>Waxaa barakaysan kuwa gurigaaga deggan, Weligoodba way ku sii ammaani doonaan.
<br/><span class="verse" id="5">5 </span>Waxaa barakaysan ninkii xooggiisu xaggaaga ka yimaado, Oo ay jidadka sare oo Siyoon qalbigiisa ku jiraan.
<br/><span class="verse" id="6">6 </span>Markay dhex maraan Dooxadii Oohinta waxay ka dhigaan meel ilo badan leh, Haah, oo roobka hore ayaa barakooyin ka buuxiya.
<br/><span class="verse" id="7">7 </span>Way xoogaystaan, oo weliba way sii xoogaystaan, Oo midkood kastaaba Ilaah buu ka hor muuqdaa Siyoon dhexdeeda.
<br/><span class="verse" id="8">8 </span>Rabbiyow, Ilaaha ciidammadow, baryadayda maqal, Ilaaha Yacquubow, bal dhegta ii dhig, (Selaah)
<br/><span class="verse" id="9">9 </span>Ilaahow, gaashaankayagiiyow, bal eeg, Oo bal kaaga la subkay wejigiisa fiiri.
<br/><span class="verse" id="10">10 </span>Waayo, maalin barxadahaaga la joogo way ka sii wanaagsan tahay kun maalmood oo kale. Intaan teendhooyinka sharka joogi lahaa, Waxaan ka sii jeclaan lahaa inaan guriga Ilaah iridjooge u ahaado.
<br/><span class="verse" id="11">11 </span>Waayo, Rabbiga Ilaaha ahu waxa weeye qorrax iyo gaashaan, Rabbigu wax wanaagsan kalama hadhi doono kuwa si qumman u socda. Wuxuuna siin doonaa naxariis iyo sharaf.
<br/><span class="verse" id="12">12 </span>Rabbiga ciidammadow, Waxaa barakaysan ninkii isku kaa halleeya.
</p>

