
<h3>Cutub 22 </h3>

<p><span class="verse" id="1"> 1</span>Ilaahayow, Ilaahayow, maxaad ii dayrisay? Oo aad uga fogaatay caawimaaddayda iyo hadalka hinraaggayga?
<br/><span class="verse" id="2">2 </span>Ilaahayow, maalintii waan kuu qayshadaa, adiguse iima jawaabtid, Oo habeennimadana waan qayliyaa oo ma nasto.
<br/><span class="verse" id="3">3 </span>Laakiinse adigu quduus baad tahay, Oo kursigaaga waxaad ka dhigtaa ammaanta reer binu Israa'iil.
<br/><span class="verse" id="4">4 </span>Awowayaashayo adigay isku kaa halleeyeen, Iyagu way isku kaa halleeyeen, oo adna waad samatabbixisay.
<br/><span class="verse" id="5">5 </span>Adigay kuu qayshadeen, oo way samatabbexeen, Way isku kaa halleeyeen, oo mana ay ceeboobin.
<br/><span class="verse" id="6">6 </span>Laakiinse anigu waxaan ahay dixiri, oo dad ma ahi, Waxaan ahay mid la caayo, oo dadku quudhsado.
<br/><span class="verse" id="7">7 </span>Oo kuwa i arka oo dhammu way igu qoslaan, Bushimahay yuubaan, oo madaxay lulaan, iyagoo leh,
<br/><span class="verse" id="8">8 </span>Rabbiguu isku halleeyey, ha samatabbixiyo, Bal isagu waa kan ku faraxsane hadda ha samatabbixiyo.
<br/><span class="verse" id="9">9 </span>Laakiinse adigu waxaad tahay kii uurka iga soo bixiyey, Oo intaan naasaha hooyaday nuugayay, waxaad iga dhigtay mid ku aaminsan.
<br/><span class="verse" id="10">10 </span>Aniga dushaadaa laygu soo tuuray markaan uurka ka soo baxay, Xataa tan iyo intaan uurkii hooyaday ku jiray, Ilaahaygaad ahayd.
<br/><span class="verse" id="11">11 </span>Ha iga fogaan, waayo, dhib baa soo dhow, Qof i caawiyaana ma jiro.
<br/><span class="verse" id="12">12 </span>Waxaa i hareereeyey dibiyo badan, Oo kuwii Baashaan oo xoogga badnaa ayaa hareerahayga isku wareejiyey.
<br/><span class="verse" id="13">13 </span>Afkooday iigu fureen, Sidii libaax hamuunsan oo ciyaya.
<br/><span class="verse" id="14">14 </span>Waxaan u shubmay sidii biyo oo kale, Oo lafahaygii oo dhammuna xubnihii way ka kala bexeen, Oo qalbigaygii wuxuu noqday sidii shamac oo kale, Oo wuxuu ku dhex dhalaalay xiidmahayga.
<br/><span class="verse" id="15">15 </span>Xooggaygii wuxuu u engegay sidii dheri burburkiisa oo kale, Oo carrabkaygiina daamankayguu ku dhegay, Oo waxaad i gelisay ciiddii dhimashada.
<br/><span class="verse" id="16">16 </span>Waayo, waxaa i hareereeyey eeyo, Oo waxaa hareerahayga isku wareejiyey shirkii xumaanfalayaasha, Oo waxay iga mudeen gacmaha iyo cagaha.
<br/><span class="verse" id="17">17 </span>Lafahaygii oo dhan waan tirin karaa, Oo iyagu way i fiiriyaan oo igu dhaygagaan,
<br/><span class="verse" id="18">18 </span>Dharkayga bay qaybsadaan, Oo maradaydana saami bay u ritaan.
<br/><span class="verse" id="19">19 </span>Laakiinse, Rabbiyow, ha iga fogaan, Tageerehaygiiyow, dhaqso ii caawi.
<br/><span class="verse" id="20">20 </span>Naftayda ka samatabbixi seefta, Noloshaydana ka samatabbixi xoogga eeyga.
<br/><span class="verse" id="21">21 </span>Iga badbaadi libaaxa afkiisa, Haah, xataa geesihii gisiyada waad iiga jawaabtay.
<br/><span class="verse" id="22">22 </span>Magacaaga waan u sheegi doonaa walaalahay, Oo ururka dhexdiisa ayaan kugu ammaani doonaa.
<br/><span class="verse" id="23">23 </span>Kuwiinna Rabbiga ka cabsadow, ammaana isaga, Farcanka Yacquubow, sharfa isaga, Oo kuwiinna Israa'iil ka soo farcamayow, isaga ka wada cabsada.
<br/><span class="verse" id="24">24 </span>Waayo, isagu ma quudhsan, mana karhin kan la dhibay dhibkiisa, Oo wejigiisiina kama uu qarin isagii, Laakiinse markuu u qayshaday ayuu maqlay.
<br/><span class="verse" id="25">25 </span>Xaggaaga ayaa ammaantaydu kaga imanaysaa shirka weyn dhexdiisa, Oo nidarradayda waxaan ku bixinayaa kuwa isaga ka cabsada hortooda.
<br/><span class="verse" id="26">26 </span>Oo waxaa wax cuni doona oo ka dhergi doona kuwa camalka qabow, Kuwa Rabbiga doondoonaa isagay ammaani doonaan, Qalbigiinnu weligiis ha noolaado.
<br/><span class="verse" id="27">27 </span>Dunida darafyadeeda oo dhammu waxay soo xusuusan doonaan oo u soo jeesan doonaan Rabbiga. Oo qolooyinka quruumaha oo dhammu waxay ku sujuudi doonaan hortaada.
<br/><span class="verse" id="28">28 </span>Waayo, boqortooyada waxaa leh Rabbiga, Oo isagu waa taliyihii quruumaha.
<br/><span class="verse" id="29">29 </span>Dunida kuweeda buurbuuran oo dhammu wax bay cuni oo Ilaah bay caabudi doonaan, Oo inta ciidda gasha oo dhammuna hortiisay ku sujuudi doonaan, Xataa kii aan naftiisa sii noolayn karin.
<br/><span class="verse" id="30">30 </span>Farcan baa isaga u adeegi doona, Oo Sayidka waxaa looga sheekayn doonaa qarniga iman doona.
<br/><span class="verse" id="31">31 </span>Oo iyagu way iman doonaan oo waxay dadka dhalan doona u sheegi doonaan Xaqnimadiisa iyo inuu sameeyeyba.
</p>

