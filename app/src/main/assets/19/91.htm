
<h3>Cutub 91 </h3>

<p><span class="verse" id="1"> 1</span> Kan dega Ilaaha ugu sarreeya meeshiisa qarsoon Wuxuu joogi doonaa hooska Qaadirka.
<br/><span class="verse" id="2">2 </span>Waxaan Rabbiga ka odhan doonaa, Isagu waa magangalkayga iyo qalcaddayda Oo waa Ilaahayga aan isku halleeyo.
<br/><span class="verse" id="3">3 </span>Waayo, wuxuu kaa samatabbixin doonaa dabinka ugaadhsadaha, Iyo belaayada aad u xun.
<br/><span class="verse" id="4">4 </span>Oo wuxuu kugu dedi doonaa baalashiisa, Oo waxaad magangeli doontaa baadadkiisa, Runtiisuna waxay tahay gaashaan iyo gabbaad.
<br/><span class="verse" id="5">5 </span>Waa inaanad ka cabsan naxdinta habeennimada, Iyo fallaadha dharaarnimada duulaysa toona,
<br/><span class="verse" id="6">6 </span>Ama belaayada gudcurka ku socota, Iyo halligaadda duhurka wax baabbi'isa.
<br/><span class="verse" id="7">7 </span>Dhinacaaga waxaa ku dhici doona kun, Midigtaadana waxaa ku ag dhici doona toban kun, Innabase kuuma soo dhowaan doonto.
<br/><span class="verse" id="8">8 </span>Laakiinse indhaha uun baad ku fiirin doontaa, Oo waxaad arki doontaa kuwa sharka leh abaalgudkooda.
<br/><span class="verse" id="9">9 </span>Waayo, waxaad tidhi, Rabbigu waa magangalkayga, Oo Kan ugu sarreeya ayaa degmadayda ah.
<br/><span class="verse" id="10">10 </span>Shar kuguma dhici doono, Belaayona teendhadaada uma soo dhowaan doonto.
<br/><span class="verse" id="11">11 </span>Waayo, isagu wuxuu malaa'igihiisa ku amri doonaa Inay jidadkaaga oo dhan kugu ilaaliyaan.
<br/><span class="verse" id="12">12 </span>Oo iyaguna gacmahooday sare kuugu qaban doonaan Inaanay cagtaadu dhagax ku dhicin.
<br/><span class="verse" id="13">13 </span>Libaaxa iyo jilbiska ayaad ku joogsan doontaa, Oo waxaad ku tuman doontaa aaran libaax iyo abeesada.
<br/><span class="verse" id="14">14 </span>Rabbigu wuxuu yidhi, Isagu aad buu ii jeclaaday, oo sidaas daraaddeed ayaan u samatabbixin doonaa, Meel sare ayaan ku fadhiisin doonaa, maxaa yeelay, magacayguu yiqiin.
<br/><span class="verse" id="15">15 </span>Wuu i baryi doonaa, oo waan u jawaabi doonaa, Oo markuu dhibaataysan yahay, waan la jiri doonaa, Oo waan samatabbixin doonaa, waanan murwayn doonaa.
<br/><span class="verse" id="16">16 </span>Cimri dheer ayaan ka dhergin doonaa, Oo waxaan tusi doonaa badbaadintayda.
</p>

