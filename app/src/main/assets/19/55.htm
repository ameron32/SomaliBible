
<h3>Cutub 55 </h3>

<p><span class="verse" id="1"> 1</span> Ilaahow, tukashadayda dhegta u dhig, Oo baryootankaygana ha iska qarin.
<br/><span class="verse" id="2">2 </span> I maqal, oo ii jawaab, Waxaan la nasan waayaa calacalkayga, waanan la taahaa,
<br/><span class="verse" id="3">3 </span>Sababtuna waxaa weeye codka cadowga daraaddiis, Iyo kan sharka leh cadaadintiisa daraaddeed, Waayo, iyagu xumaan bay igu tuuraan, Maxaa yeelay, cadho ayay igu silciyaan.
<br/><span class="verse" id="4">4 </span>Wadnuhu aad buu ii xanuunayaa, Oo waxaa igu dhacday cabsida dhimashada.
<br/><span class="verse" id="5">5 </span>Baqdin iyo gariir ayaa igu soo degay, Oo naxdin baa i dabooshay.
<br/><span class="verse" id="6">6 </span>Oo anna waxaan is-idhi, Waxaan jeclaan lahaa inaan baalal yeesho sida qoolley oo kale! Markaasaan iska duuli lahaa oo nasan lahaa.
<br/><span class="verse" id="7">7 </span>Bal eeg, markaasaan iska warwareegi lahaa meel fog, Oo waxaan degganaan lahaa cidlada. (Selaah)
<br/><span class="verse" id="8">8 </span>Waxaan gabbaad kaga carari lahaa Dabaysha hufada ah iyo duufaanka.
<br/><span class="verse" id="9">9 </span>Sayidow, iyaga baabbi'i, oo afafkoodana kala duw Waayo, waxaan magaalada ku arkay dulmi iyo dirir.
<br/><span class="verse" id="10">10 </span>Maalin iyo habeenba derbiyadeeday ku dul wareegaan, Oo weliba waxaa ku dhex jira xumaan iyo belaayo.
<br/><span class="verse" id="11">11 </span>Dhexdeedana waxaa ku jira shar, Dulmi iyo khiyaanona kama tagaan jidadkeeda.
<br/><span class="verse" id="12">12 </span>Waayo, kii i caayay cadaawe ma ahayn, Maxaa yeelay, waan u adkaysan kari lahaa, Mana ahayn kii i necbaa oo iska kay weyneeyey, Maxaa yeelay, waan ka dhuuman lahaa isaga,
<br/><span class="verse" id="13">13 </span>Laakiinse wuxuu ahaa adiga oo ah nin ila mid ah, Iyo jaalkay iyo saaxiibkay.
<br/><span class="verse" id="14">14 </span>Si wanaagsan baynu u wada sheekaysan jirnay, Oo waxaynu ku dhex socon jirnay guriga Ilaah, innagoo guuto badan la soconna.
<br/><span class="verse" id="15">15 </span>Dhimasho ha ku soo kediso iyaga, Oo iyagoo noolnool She'ool ha ku dhaceen, Waayo, xumaan baa ku jirta hoygooda iyo dhexdooda.
<br/><span class="verse" id="16">16 </span>Laakiinse anigu Ilaah baan baryi doonaa, Oo Rabbigaa i badbaadin doona.
<br/><span class="verse" id="17">17 </span>Fiidka, iyo subaxda, iyo duhurkaba, anigu waan cataabi doonaa, oo waan taahi doonaa, Oo isna codkayguu maqli doonaa.
<br/><span class="verse" id="18">18 </span>Naftayda nabadduu kaga samatabbixiyey dagaalkii iga geesta ahaa, Waayo, kuwii ila diriray way badnaayeen.
<br/><span class="verse" id="19">19 </span>Ilaah oo ah kan weligiis waara, Wuu maqli doonaa oo u jawaabi doonaa iyaga, Kuwaas oo aan beddelmin, (Selaah) Oo aan Ilaah ka cabsan.
<br/><span class="verse" id="20">20 </span>Isagu wuxuu u gacan qaaday kii isaga heshiiska la ahaa, Oo axdigiisiina wuu buriyey.
<br/><span class="verse" id="21">21 </span>Afkiisu wuxuu u nuglaa sidii subag oo kale, Laakiinse qalbigiisu wuxuu ahaa dagaal, Erayadiisu saliid way ka jilicsanaayeen, Laakiinse waxay ahaayeen seefo galkii laga siibay.
<br/><span class="verse" id="22">22 </span>Culaabtaada Rabbiga saar, oo isna wuu ku xanaanayn doonaa, Waayo, isagu kan xaqa ah marnaba u dayn maayo in la dhaqaajiyo.
<br/><span class="verse" id="23">23 </span>Laakiinse, Ilaahow, iyaga waxaad ku dhaadhicin doontaa yamayska halligaadda, Dhiigyocabyada iyo dadka khaa'innada ahu cimrigooda nus ma kadban doonaan, Laakiinse anigu waan isku kaa hallayn doonaa.
</p>

