
<h3>Cutub 44 </h3>

<p><span class="verse" id="1"> 1</span>Ilaahow, dhegahayagaannu ku maqallay, oo waxaa noo sheegay awowayaashayo Shuqulkii aad samaysay wakhtigoodii oo ahaa waa hore.
<br/><span class="verse" id="2">2 </span>Quruumihii gacantaadaad ku eriday, oo meeshoodii awowayaashayo baad ku beertay, Dadyowgii waad dhibtay, oo dibaddaad ku kala firdhisay.
<br/><span class="verse" id="3">3 </span>Waayo, iyagu dalka kuma hantiyin seeftooda, Oo cududdooduna ma ay badbaadin, Laakiinse midigtaada iyo cududdaada iyo nuurka wejigaaga ayaa badbaadshay iyaga, Maxaa yeelay, raalli baad ka ahayd.
<br/><span class="verse" id="4">4 </span>Ilaahow, waxaad tahay boqorkayga, Haddaba reer Yacquub samatabbixin u amar.
<br/><span class="verse" id="5">5 </span>Adiga daraaddaa ayaannu cadaawayaashayada hoos ugu riixaynaa, Oo magacaaga daraaddiis ayaan kula tumanaynaa kuwa nagu kaca.
<br/><span class="verse" id="6">6 </span>Waayo, qaansadayda isku hallayn maayo, Oo seeftayduna i badbaadin mayso.
<br/><span class="verse" id="7">7 </span>Laakiinse adigu cadaawayaashayadaad naga badbaadisay, Oo kuwa na necebna waad ceebaysay.
<br/><span class="verse" id="8">8 </span>Maalinta oo dhan waxaannu ku faannaa Ilaah, Oo annana weligayo waxaannu ku mahadnaqaynaa magacaaga. (Selaah)
<br/><span class="verse" id="9">9 </span>Laakiinse haatan waad na xoortay, oo sharafdarrona waad nagu soo dejisay, Oo weliba ciidammadayadana ma aad hor kacdid.
<br/><span class="verse" id="10">10 </span>Waxaa dib nooga celisaa cadowgayaga hortiisa, Oo kuwa na necebuna way na dhacaan.
<br/><span class="verse" id="11">11 </span>Waxaad naga dhigtay sidii ido la qalayo, Oo waxaad nagu kala firdhisay quruumaha dhexdooda.
<br/><span class="verse" id="12">12 </span>Dadkaaga qiimola'aan baad ku iibisaa, Oo maalkaagana kuma aad kordhin qiimahoodii.
<br/><span class="verse" id="13">13 </span>Deriskayaga waxaad nooga dhigtaa cay, Oo kuwa hareerahayaga ku wareegsanna waxaad nooga dhigtaa quudhsasho iyo qosol.
<br/><span class="verse" id="14">14 </span>Quruumaha dhexdooda waxaad nooga dhigtaa halqabsi, Dadyowga dhexdoodana waxaad nooga dhigtaa kuwa madaxa laga lulo.
<br/><span class="verse" id="15">15 </span>Maalinta oo dhan sharafdarradaydu way i hor taal, Oo waxaa iga muuqatay ceebtii wejigayga,
<br/><span class="verse" id="16">16 </span>Waayo, sababtu waxaa weeye codka kan i caaya oo i af xumeeya, Iyo cadowga iyo kan iga aarguta daraaddood.
<br/><span class="verse" id="17">17 </span>Waxyaalahaas oo dhammu way nagu dhaceen, laakiinse weli kuma aannu illoobin, Axdigaagana khiyaano kuma aannu samayn.
<br/><span class="verse" id="18">18 </span>Qalbigayagu dib uma noqon, Oo tallaabooyinkayaguna jidkaaga kama baydhin,
<br/><span class="verse" id="19">19 </span>Adiguse waxaad si xun noogu jebisay meeshii dawacooyinka, Oo waxaad nagu qarisay hooskii dhimashada.
<br/><span class="verse" id="20">20 </span>Haddii aannu illownay magicii Ilaahayaga, Ama aannu gacmahayaga u kala bixinnay ilaah qalaad,
<br/><span class="verse" id="21">21 </span>Ilaah miyaanu waxaas baadhayn? Waayo, isagu waa wada og yahay qalbiga waxyaalihiisa qarsoon.
<br/><span class="verse" id="22">22 </span>Haah, oo adiga daraaddaa ayaa naloo laayaa maalinta oo dhan, Oo waxaannu noqonnaa sida ido la qalayo.
<br/><span class="verse" id="23">23 </span>Toos, maxaad u huruddaa, Sayidow? Sara joogso, oo ha na xoorin weligaa.
<br/><span class="verse" id="24">24 </span>Bal maxaad wejiga nooga qarsanaysaa, Oo aad u illoobaysaa dhibaatada iyo dulmiga aan ku dhex jirno?
<br/><span class="verse" id="25">25 </span>Waayo, naftayadu ciidday ku foororsatay, Oo calooshayaduna dhulkay ku dhegtaa.
<br/><span class="verse" id="26">26 </span>Caawimaaddayada daraaddeed u sara joogso, Oo raxmaddaada daraaddeed noo furo.
</p>

