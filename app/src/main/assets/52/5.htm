
<h3>Cutub 5 </h3>

<p><span class="verse" id="1"> 1</span> Walaalayaalow, uma baahnidin in laydiin soo qoro wax ku saabsan wakhtiyada iyo xilliyada.
<br/><span class="verse" id="2">2 </span>Waayo, idinka qudhiinnuba qummaati baad u garanaysaan inay maalinta Rabbigu u imanayso sida tuug habeen u yimaado.
<br/><span class="verse" id="3">3 </span>Markay leeyihiin, Waa nabad iyo salaamad, kolkaasaa filashola'aan halaaggu u qaban doonaa sida fooshu naag uur leh u qabato; iyaguna sinaba ugama baxsan doonaan.
<br/><span class="verse" id="4">4 </span>Laakiinse idinku, walaalayaalow, gudcur kuma jirtaan in maalintaasu sida tuug idiin qabato.
<br/><span class="verse" id="5">5 </span>Waayo, kulligiin waxaad tihiin carruurta nuurka iyo carruurta maalinnimada, innagu ma nihin kuwa habeennimada iyo gudcurka;
<br/><span class="verse" id="6">6 </span>sidaas daraaddeed yeynan seexan sida kuwa kale yeelaan, laakiinse aan soo jeedno oo aan feeyignaanno.
<br/><span class="verse" id="7">7 </span>Waayo, kuwa seexdaa habeenkay seexdaan, kuwa sakhraamaana habeenkay sakhraamaan.
<br/><span class="verse" id="8">8 </span>Laakiin innagoo kuwa maalinta ah aan feeyignaanno, oo gashanno hubka laabta oo rumaysadka iyo jacaylka ah iyo koofiyadda rajada badbaadada ah.
<br/><span class="verse" id="9">9 </span>Waayo, Ilaah inooma uu dooran cadhada, laakiinse wuxuu inoo doortay inaynu ku badbaadno Rabbigeenna Ciise Masiix,
<br/><span class="verse" id="10">10 </span>kan inoo dhintay, inaynu la wada noolaanno isaga, haddaynu nool nahay iyo haddaynu dhimannoba.
<br/><span class="verse" id="11">11 </span>Sidaas daraaddeed midkiinba midka kale ha dhiirrigeliyo oo ha dhiso sidaad yeelaysaan oo kale.
<br/><span class="verse" id="12">12 </span>Laakiinse waxaannu idinka baryaynaa, walaalayaalow, inaad maamuustaan kuwa idinku dhex hawshooda, oo xagga Rabbiga idinkaga sarreeya oo idinla taliya;
<br/><span class="verse" id="13">13 </span>oo aad iyaga aad iyo aad jacayl ugu derejaysaan shuqulkooda aawadiis. Nabad ku wada jooga.
<br/><span class="verse" id="14">14 </span>Oo waannu idin waaninaynaa, walaalayaalow, Kuwa si aan hagaagsanayn u socda la taliya, oo kuwa qalbi jabay dhiirigeliya, oo kuwa itaalka yar garab siiya, oo dadka oo dhanna u dulqaata.
<br/><span class="verse" id="15">15 </span>Iska jira inaan midkiinna midka kale shar shar uga celin; laakiinse kol kasta wax wanaagsan ha ugu dadaalo, oo dadka oo dhanna ha ugu dadaalo.
<br/><span class="verse" id="16">16 </span>Had iyo goorba farxa.
<br/><span class="verse" id="17">17 </span>Joogsila'aanna tukada.
<br/><span class="verse" id="18">18 </span>Wax walbana mahad ka naqa, waayo, taasu waxay idiin tahay doonista Ilaah xagga Ciise Masiix.
<br/><span class="verse" id="19">19 </span>Ruuxa ha deminina.
<br/><span class="verse" id="20">20 </span>Wax sii sheegiddana ha quudhsanina.
<br/><span class="verse" id="21">21 </span>Wax walba tijaabiya, waxa fiicanna xajiya.
<br/><span class="verse" id="22">22 </span>Wax kasta oo shar u egna ka fogaada.
<br/><span class="verse" id="23">23 </span>Ilaaha nabadda qudhiisu quduus ha idinka wada dhigo, oo ruuxiinna iyo naftiinna iyo jidhkiinna dhammaan ha la wada ilaaliyo, iyagoo ceeb la' markii Rabbigeenna Ciise Masiix yimaado.
<br/><span class="verse" id="24">24 </span>Kan idiin yeedhaa waa aamin, wuuna samayn doonaa.
<br/><span class="verse" id="25">25 </span>Walaalayaalow, noo soo duceeya.
<br/><span class="verse" id="26">26 </span>Walaalaha oo dhanna dhunkasho quduus ah ku salaama.
<br/><span class="verse" id="27">27 </span>Rabbigaan idinku dhaarinayaaye, Warqaddan ha loo akhriyo walaalaha oo dhan.
<br/><span class="verse" id="28">28 </span>Nimcada Rabbigeenna Ciise Masiix ha idinla jirto.
</p>

