
<h3>Cutub 1 </h3>

<p><span class="verse" id="1"> 1</span> Anigoo Bawlos ah oo Ciise Masiix maxbuus u ah, iyo walaalkeen Timoteyos, waxaannu warqaddan u qoraynaa Filemon oo ah gacaliyahayaga nala shaqeeya,
<br/><span class="verse" id="2">2 </span>iyo walaashayo Afiya, iyo Arkhibbos oo askar nala ah, iyo kiniisadda gurigaaga ku taal.
<br/><span class="verse" id="3">3 </span>Nimco ha idinla jirto iyo nabad ka timaada Ilaaha Aabbeheenna ah iyo Rabbi Ciise Masiix.
<br/><span class="verse" id="4">4 </span>Had iyo goorba Ilaahay baan kuugu mahadnaqaa, anigoo baryadayda kugu xusuusanaya,
<br/><span class="verse" id="5">5 </span>waayo, waxaan maqlay jacaylka aad quduusiinta oo dhan u qabto iyo rumaysadka aad Rabbi Ciise ku rumaysato.
<br/><span class="verse" id="6">6 </span>Oo waxaan baryayaa in wadaagidda iimaankaagu uu socodsiiyo aqoonta wax kasta oo wanaagsan oo inoogu jira Masiixa.
<br/><span class="verse" id="7">7 </span>Waayo, jacaylkaaga waxaan ku haystay farxad iyo dhiirranaan badan, maxaa yeelay, qalbiga quduusiinta adaa qabowjiyey, walaalkayow.
<br/><span class="verse" id="8">8 </span>Sidaas daraaddeed, in kastoo aan Masiixa ku leeyahay dhiirranaan badan inaan kugu amro waxa kuu eg,
<br/><span class="verse" id="9">9 </span>haddana waxaan ka jeclaan lahaa inaan ku baryo jacaylka aawadiis, anigoo ah duqii Bawlos, maxbuusna Ciise Masiix u ah.
<br/><span class="verse" id="10">10 </span>Waxaan kuu baryayaa wiilkayga Oneesimos oo aan dhalay anigoo xabbisan,
<br/><span class="verse" id="11">11 </span>kii waagii hore aan waxtarka kuu lahaan jirin, haatanse adiga iyo anigaba wax ina tara.
<br/><span class="verse" id="12">12 </span>Waan kuu soo celinayaa, isagoo qalbigayga ah.
<br/><span class="verse" id="13">13 </span>Waxaan jeclaan lahaa inaan sii hayo inuu aawadaa iigu adeego inta aan injiilka u xabbisanahay.
<br/><span class="verse" id="14">14 </span>Laakiinse ma aanan doonayn inaan sameeyo wax aadan ila ogayn, inaan wanaaggaagu noqon dirqi laakiinse uu noqdo ikhtiyaar.
<br/><span class="verse" id="15">15 </span>Mindhaa wuxuu cabbaar kaaga maqnaa inaad weligaa haysatid;
<br/><span class="verse" id="16">16 </span>laakiinse aadan mar dambe u haysan addoon sidiis, illowse si mid addoon ka wanaagsan oo ah walaal aan khusuusan anigu jeclahay, laakiinse adigu aad iga sii jeceshahay, xagga jidhka iyo xagga Rabbigaba.
<br/><span class="verse" id="17">17 </span>Haddaba haddaad igu tirinaysid inaan ahay saaxiibkaaga wax kula wadaaga, isaga u aqbal sidaad ii aqbali lahayd.
<br/><span class="verse" id="18">18 </span>Oo hadduu ku xumeeyey ama wax kaa qabo, aniga igu xisaab.
<br/><span class="verse" id="19">19 </span>Anigoo Bawlos ah waxaan gacantayda ku qorayaa, Anigaa bixin doona. Kugu odhan maayo, Wax baan kugu leeyahay xataa naftaadaba ha noqotee.
<br/><span class="verse" id="20">20 </span>Haah, walaalkayow, xagga Rabbiga farxad aan kaa helo, qalbigaygana xagga Masiixa ku qabowji.
<br/><span class="verse" id="21">21 </span>Waxaan aaminsanahay addeeciddaada, oo sidaas daraaddeed ayaan warqaddan kuugu soo qorayaa, anigoo garanaya inaad samaynaysid wax ka sii badan waxaan leeyahay.
<br/><span class="verse" id="22">22 </span>Isla markaasna ii diyaari meel aan ku hoydo; waayo, waxaan rajaynayaa in baryadiinna laygu kiin siiyo.
<br/><span class="verse" id="23">23 </span>Waxaa ku soo salaamaya Ebafras oo xagga Ciise Masiix maxbuus ila ah,
<br/><span class="verse" id="24">24 </span>iyo Markos, iyo Aristarkhos, iyo Deemaas, iyo Luukos, kuwaas oo ila shaqeeya.
<br/><span class="verse" id="25">25 </span>Nimcada Rabbigeenna Ciise Masiix ruuxiinna ha la jirto. Aamiin.
</p>

