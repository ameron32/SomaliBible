<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<h3>Cutub 5 </h3>

<p><span class="verse" id="1"> 1</span>Haddaba ahaada kuwo ku dayda Ilaah idinkoo ah sida carruur la jecel yahay.
<br/><span class="verse" id="2">2 </span>Jacayl ku socda siduu Masiixuba idiin jeclaa, oo uu nafsaddiisii inoogu bixiyey inuu Ilaah u ahaado qurbaan iyo allabari oo uu ahaado caraf udgoon.
<br/><span class="verse" id="3">3 </span>Laakiinse sida ay quduusiinta ugu eg tahay, marnaba yaan dhexdiinna laga sheegin sino, iyo wasakh oo dhan, iyo damacnimo,
<br/><span class="verse" id="4">4 </span>iyo ceeb, iyo hadal nacasnimo ah, iyo kaftan bilaash ah, oo aan idinku habboonayn, laakiinse waxaa idinku wacan mahadnaqid.
<br/><span class="verse" id="5">5 </span>Waayo, taas waad taqaaniin in dhillay, ama qof wasakh ah, ama nin damac xun oo sanam caabudaa, uusan innaba dhaxal ku lahayn boqortooyada Masiix iyo Ilaah.
<br/><span class="verse" id="6">6 </span>Ninnaba yuusan idinku khiyaanayn hadal aan micne lahayn; waayo, waxyaalahaas daraaddood ayaa cadhada Ilaah ugu soo degtaa carruurta caasinimada.
<br/><span class="verse" id="7">7 </span>Sidaas daraaddeed ha ahaanina kuwa iyaga waxyaalahaas la qaybsada; waayo, mar baad ahaydeen gudcur,
<br/><span class="verse" id="8">8 </span>haatanse waxaad Rabbiga ku tihiin nuur; haddaba u socda sida carruurta nuurka,
<br/><span class="verse" id="9">9 </span>waayo, midhaha nuurku waxay ku wada jiraan wanaag iyo xaqnimo iyo run oo dhan.
<br/><span class="verse" id="10">10 </span>Tijaabiya waxa Rabbigu aad ugu farxo,
<br/><span class="verse" id="11">11 </span>oo innaba xidhiidh ha la yeelanina shuqullada aan midhaha lahayn oo gudcurka, laakiinse kashifa;
<br/><span class="verse" id="12">12 </span>waayo, waxay qarsoodiga ku sameeyaan waa ceeb xataa in laga hadlo.
<br/><span class="verse" id="13">13 </span>Laakiinse wax kastaba markii la kashifo ayaa lagu muujiyaa nuurka; waayo, wax alla wixii la muujiyaaba waa nuur.
<br/><span class="verse" id="14">14 </span>Sidaas daraaddeed isagu wuxuu yidhi, Kaaga hurdow toos, oo kuwii dhintay ka kac, oo Masiixuna waa ku iftiimin doonaa.
<br/><span class="verse" id="15">15 </span>Haddaba ka digtoonaada sidaad u socotaan, oo ha u soconina sida kuwo aan caqli lahayn, laakiinse u socda sida kuwo caqli leh.
<br/><span class="verse" id="16">16 </span>Wakhtiga ka faa'iidaysta, maxaa yeelay, maalmuhu shar bay leeyihiin.
<br/><span class="verse" id="17">17 </span>Sidaas daraaddeed nacasyo ha ahaanina, laakiinse garta waxa ay doonista Rabbigu tahay.
<br/><span class="verse" id="18">18 </span>Ha ku sakhraamina khamriga rabshadu ku jirto, laakiinse Ruuxu ha idinka buuxsamo.
<br/><span class="verse" id="19">19 </span>Iskula hadla sabuurro iyo heeso ammaan ah iyo gabayo xagga ruuxa, idinkoo gabyaya oo Rabbiga qalbigiinna ka ammaanaya.
<br/><span class="verse" id="20">20 </span>Mar kasta Ilaaha Aabbaha ah wax walba mahad ugu naqa magaca Rabbigeenna Ciise Masiix.
<br/><span class="verse" id="21">21 </span>Midkiinba midka kale ha iska hoosaysiiyo idinkoo Masiixa ka cabsanaya.
<br/><span class="verse" id="22">22 </span>Dumar yahow, nimankiinna ka dambeeya sidaad Rabbiga uga dambaysaan.
<br/><span class="verse" id="23">23 </span>Waayo, ninku waa madaxa afada sida Masiixuba u yahay madaxa kiniisadda isagoo ah badbaadiyaha jidhka.
<br/><span class="verse" id="24">24 </span>Laakiinse sida kiniisaddu uga dambayso Masiixa, afooyinkuna ha uga dambeeyeen nimankooda xagga wax kastaba.
<br/><span class="verse" id="25">25 </span>Nimankow, idinkuna afooyinkiinna u jeclaada siduu Masiixuba u jeclaaday kiniisadda oo uu nafsaddiisii u bixiyey iyada aawadeed,
<br/><span class="verse" id="26">26 </span>inuu quduus ka dhigo oo ku nadiifiyo maydhidda biyaha xagga erayga,
<br/><span class="verse" id="27">27 </span>si uu kiniisadda isugu keeno iyadoo qurux badan, oo aan lahayn ama bar ama duudduub ama wax la mid ah, laakiinse inay ahaato mid quduus ah oo aan iin lahayn.
<br/><span class="verse" id="28">28 </span>Haddaba sidaas oo kale nimanka waxaa ku waajib ah inay afooyinkooda u jeclaadaan sida jidhkooda oo kale. Waayo, kii afadiisa jeclaadaa wuxuu jeclaadaa nafsaddiisa;
<br/><span class="verse" id="29">29 </span>maxaa yeelay, ninna weligiis ma nebcaan jidhkiisa, laakiinse wuu quudiyaa, wuuna xannaaneeyaa, sida Masiixuba u xannaaneeyo kiniisadda;
<br/><span class="verse" id="30">30 </span>waayo, innagu waxaynu nahay xubnihii jidhkiisa.
<br/><span class="verse" id="31">31 </span>Oo sababtaas aawadeed nin wuxuu ka tegayaa aabbihiis iyo hooyadiis, wuxuuna la joogayaa naagtiisa, oo labaduba waxay noqonayaan isku jidh.
<br/><span class="verse" id="32">32 </span>Qarsoodiganu waa weyn yahay, laakiinse waxaan ka hadlayaa Masiixa iyo kiniisadda.
<br/><span class="verse" id="33">33 </span>Habase yeeshee idinka midkiin waluba afadiisa ha u jeclaado sida naftiisa oo kale, oo afaduna ninkeeda ha maamuusto.
</p>

