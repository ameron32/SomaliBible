
<h3>Cutub 5 </h3>

<p><span class="verse" id="1"> 1</span> Rabbiyow, bal xusuuso wixii nagu soo degay. Ka fiirso oo bal eeg caydii nalagu caayay.
<br/><span class="verse" id="2">2 </span>Dhaxalkayagii waxaa helay shisheeyayaal. Guryahayagiina waxaa iska qaatay ajnabiyo.
<br/><span class="verse" id="3">3 </span>Waxaannu nahay agoommo, aabbayaal ma lihin, Oo hooyooyinkayana carmallay noqdeen
<br/><span class="verse" id="4">4 </span>Biyahayagii lacag baannu ku cabnay, Oo qoryahayagiina waa nalaga iibiyey.
<br/><span class="verse" id="5">5 </span>Kuwii na eryanayayna way na gaadheen, Waannu daalan nahay oo nasasho ma lihin.
<br/><span class="verse" id="6">6 </span>Waxaannu gacanta u dhiibannay Masriyiinta Iyo reer Ashuur si aannu kibis uga dheregno.
<br/><span class="verse" id="7">7 </span>Aabbayaashayo waa dembaabeen, mana joogaan, Oo annagaa xumaatooyinkoodii xambaarannay.
<br/><span class="verse" id="8">8 </span>Addoommaa noo taliya, Oo mid gacantooda naga samatabbixiyaana ma jiro,
<br/><span class="verse" id="9">9 </span>Waxaannu kibistayada ku helnaa naftayadoo aan biimayno, Waana seefta cidlada aawadeed.
<br/><span class="verse" id="10">10 </span>Haraggayagii wuxuu u madoobaaday sidii foorno oo kale, Waana kulaylkii abaarta daraaddiis.
<br/><span class="verse" id="11">11 </span>Naagihii Siyoon dhexdeedaa lagu kufsaday, Hablihii bikradaha ahaana magaalooyinka dalka Yahuudah waa lagu kufsaday.
<br/><span class="verse" id="12">12 </span>Amiirradii gacmahoodaa lagu deldelay, Oo odayaashiina lama sharfin.
<br/><span class="verse" id="13">13 </span>Barbaarradii dhagaxshiidkay qaadeen, Oo carruurtiina rarkii qoryaha bay la kufeen.
<br/><span class="verse" id="14">14 </span>Odayaashii iridday ka joogsadeen, Oo barbaarradiina muusikadoodii farahay ka qaadeen.
<br/><span class="verse" id="15">15 </span>Farxaddii qalbigayagay ka dhammaatay, Oo cayaartayadiina baroorashay u rogmatay.
<br/><span class="verse" id="16">16 </span>Taajkii madaxayaguu ka dhacay. Annagaa iska hoognay, waayo, waannu dembaabnay!
<br/><span class="verse" id="17">17 </span>Taas darteed qalbigayagu wuu itaal darnaaday. Oo waxyaalahaas aawadoodna indhahayagii way arag darnaayeen.
<br/><span class="verse" id="18">18 </span>Maxaa yeelay, Buur Siyoon waa cidlowday, Oo dawacooyin baa ku dul socda.
<br/><span class="verse" id="19">19 </span>Rabbiyow, weligaaba sida boqor baad u fadhidaa, Oo carshigaaguna ab ka ab buu waaraa.
<br/><span class="verse" id="20">20 </span>Haddaba bal maxaad weligaaba noo illowdaa, Oo maxaad wakhti dheer noo dayrisaa?
<br/><span class="verse" id="21">21 </span>Rabbiyow, xaggaaga noo soo celi, oo waannu soo noqon doonnaa. Maalmahayagana sida kuwii hore oo kale nooga dhig.
<br/><span class="verse" id="22">22 </span>Laakiinse dhammaantayoba waad na diidday. Oo aad baad noogu cadhootay. </p>

