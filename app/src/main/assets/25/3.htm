
<h3>Cutub 3 </h3>

<p><span class="verse" id="1"> 1</span>Anigu waxaan ahay ninkii arkay dhibaatadii ay ushii cadhadiisu keentay.
<br/><span class="verse" id="2">2 </span>Wuu i hoggaamiyey oo igu dhex socodsiiyey gudcur aan iftiin lahayn.
<br/><span class="verse" id="3">3 </span>Sida xaqiiqada ah maalintii oo dhan ayuu mar kasta gacantiisa igu sii jeediyaa.
<br/><span class="verse" id="4">4 </span>Jiidhkaygii iyo haraggaygiiba wuu gaboojiyey, lafahaygiina wuu jejebiyey.
<br/><span class="verse" id="5">5 </span>Wax buu igu wareejiyey, oo wuxuu igu hareereeyey qadhaadh iyo dhib.
<br/><span class="verse" id="6">6 </span>Wuxuu iga dhigay inaan meelo gudcur ah dego sidii kuwii waagii hore dhintay.
<br/><span class="verse" id="7">7 </span>Derbi buu igu wareejiyey si aanan u bixi karin, silsiladdaydiina mid culus buu ka dhigay.
<br/><span class="verse" id="8">8 </span>Oo weliba markaan dhawaaqo oo aan caawimaad u qayshadona baryadayda wuu diidaa.
<br/><span class="verse" id="9">9 </span>Jidadkaygii wuxuu ku awday dhagaxyo la qoray, oo wadiiqooyinkaygiina wuu qalloociyey.
<br/><span class="verse" id="10">10 </span>Wuxuu igu noqday sidii orso ii gabbanaysa iyo sidii libaax meelo qarsoon iigu dhuumanaya.
<br/><span class="verse" id="11">11 </span>Jidadkaygii wuu iga leexiyey, oo cad cad buu ii kala jaray, cidla buuna iga dhigay.
<br/><span class="verse" id="12">12 </span>Qaansadiisii wuu xootay, oo wuxuu iga dhigay goolibaadhkii fallaadha.
<br/><span class="verse" id="13">13 </span>Isagu wuxuu ka dhigay fallaadhihii gabooyihiisu inay kelyahayga galaan.
<br/><span class="verse" id="14">14 </span>Waxaan dadkaygii oo dhan u noqday wax la quudhsado, oo maalintii oo dhanna gabaygooda way igu halqabsadaan.
<br/><span class="verse" id="15">15 </span>Wuxuu iga buuxiyey qadhaadh, dacar buuna igu dhergiyey.
<br/><span class="verse" id="16">16 </span>Ilkahaygii dhagaxyo quruurux ah ayuu ku jejebiyey, oo dambas buu igu daboolay.
<br/><span class="verse" id="17">17 </span>Naftaydii nabad waad ka fogaysay, oo barwaaqo iyo wanaag waan illoobay.
<br/><span class="verse" id="18">18 </span>Waxaan is-idhi, Xooggaygii iyo rajadaydiiba xagga Rabbiga way ka baabbe'een.
<br/><span class="verse" id="19">19 </span>Xusuuso dhibkaygii iyo wareeggaygii, iyo dacartii iyo xammeetidii.
<br/><span class="verse" id="20">20 </span>Naftaydu iyagay weli soo xusuusataa, oo ceeb bay la foororsatay.
<br/><span class="verse" id="21">21 </span>Tan uun baan garwaaqsan ahay, sidaas daraaddeed rajaan leeyahay.
<br/><span class="verse" id="22">22 </span>Rabbiga naxariistiisa aawadeed ayaan laynoo baabbi'in, maxaa yeelay, raxmaddiisu ma dhammaato.
<br/><span class="verse" id="23">23 </span>Subax walba way cusub yihiin, daacadnimadaaduna way weyn tahay.
<br/><span class="verse" id="24">24 </span>Naftaydu waxay tidhaahdaa, Rabbigu waa qaybtaydii, sidaas daraaddeed isagaan rajo ku qabi doonaa.
<br/><span class="verse" id="25">25 </span>Rabbigu waa u roon yahay kuwa isaga rajo ku suga iyo naftii isaga doondoontaba.
<br/><span class="verse" id="26">26 </span>Waxaa wanaagsan in badbaadinta Rabbiga rajo iyo aamusnaan lagu sugo.
<br/><span class="verse" id="27">27 </span>Waxaa wanaagsan in nin harqoodka qaato intuu dhallinyar yahay.
<br/><span class="verse" id="28">28 </span>Keligiis ha fadhiisto isagoo aamusan, maxaa yeelay, isagaa kor saaray.
<br/><span class="verse" id="29">29 </span>Afkiisa ciidda ha daro, waxaa suurtowda inay rajo jirto.
<br/><span class="verse" id="30">30 </span>Dhabankiisa ha u dhiibo mid dharbaaxa, oo cay ha ka dhergo.
<br/><span class="verse" id="31">31 </span>Waayo, Sayidku ilaa weligiis ma uu sii tuuri doono.
<br/><span class="verse" id="32">32 </span>Maxaa yeelay, inkastoo uu murugeeyo, haddana weli wuu ugu nixi doonaa naxariistiisa badnaanteeda aawadeed.
<br/><span class="verse" id="33">33 </span>Waayo, isagu binu-aadmiga kas uma dhibo, umana murugeeyo.
<br/><span class="verse" id="34">34 </span>In maxaabiista dunida oo dhan cagaha hoostooda lagu burburiyo,
<br/><span class="verse" id="35">35 </span>Iyo in dadka xaqiisa laga leexiyo Ilaaha sare hortiisa,
<br/><span class="verse" id="36">36 </span>Iyo in nin gartiisa laga qalloociyo, Sayidku raalli kama aha.
<br/><span class="verse" id="37">37 </span>Waa kee kan wax odhanaya oo ay noqdaan, Sayidkoo aan amrin?
<br/><span class="verse" id="38">38 </span>Kan ugu sarreeya afkiisa sow kama soo baxaan belaayo iyo wanaagba?
<br/><span class="verse" id="39">39 </span>Bal maxaa nin noolu u cabtaa, maxaase nin ciqaabta dembigiisa uga cabtaa?
<br/><span class="verse" id="40">40 </span>Jidadkeenna aynu baadhno, oo aynu tijaabinno, oo aynu mar kale Rabbiga u soo noqonno.
<br/><span class="verse" id="41">41 </span>Qalbigeenna iyo gacmaheenna aynu kor ugu taagno Ilaaha samooyinka ku jira.
<br/><span class="verse" id="42">42 </span>Annagu waannu xadgudubnay oo waannu caasiyownay, oo adiguna nama aad saamixin.
<br/><span class="verse" id="43">43 </span>Cadho baad isku dabooshay, waanad na eryatay, waad na dishay, oo noomana aadan tudhin.
<br/><span class="verse" id="44">44 </span>Daruur baad isku dabooshay si aan baryona kuugu soo gudbin.
<br/><span class="verse" id="45">45 </span>Waxaad dadyowga dhexdooda naga dhigtay uskag iyo wax la nacay.
<br/><span class="verse" id="46">46 </span>Cadaawayaashayadii oo dhammu afkay nagu kala qaadeen.
<br/><span class="verse" id="47">47 </span>Waxaa noo yimid cabsi iyo yamays, iyo halligaad iyo baabbi'in.
<br/><span class="verse" id="48">48 </span>Indhahayga waxaa ka daata durdurro ilmo ah, waana baabbi'inta dadkayga aawadeed.
<br/><span class="verse" id="49">49 </span>Indhahaygu had iyo goorba way qubtaan oo innaba ma joogsadaan
<br/><span class="verse" id="50">50 </span>Ilamaa Rabbigu hoos soo fiiriyo, oo uu samada ka soo eego.
<br/><span class="verse" id="51">51 </span>Indhahaygu way ii murugeeyaan gabdhaha magaaladayda oo dhan daraaddood.
<br/><span class="verse" id="52">52 </span>Kuwii cadaawayaashayda sababla'aan u ahaa ayaa i ugaadhsaday sida shimbir loo ugaadhsado oo kale.
<br/><span class="verse" id="53">53 </span>Waxay bohol iigu rideen si ay naftayda iiga qaadaan, oo dhagax bay igu soo kor tuureen.
<br/><span class="verse" id="54">54 </span>Madaxaygii biyaa ku kor daatay, oo waxaan is-idhi, Waad go'day.
<br/><span class="verse" id="55">55 </span>Rabbiyow, anigoo godka ugu dheer ku dhex jira ayaan magacaaga ku baryootamay.
<br/><span class="verse" id="56">56 </span>Codkaygii waad maqashay, bal dhegtaada ha ka xidhin neefsashadayda iyo baryadayda.
<br/><span class="verse" id="57">57 </span>Maalintii aan ku baryay ayaad ii soo dhowaatay, oo waxaad igu tidhi, Ha cabsan.
<br/><span class="verse" id="58">58 </span>Sayidow, naftayda dacwooyinkeeda waad ii qaadday, waadna i madaxfuratay.
<br/><span class="verse" id="59">59 </span>Rabbiyow, gardarradii laygu hayay waad aragtay ee ii garsoor.
<br/><span class="verse" id="60">60 </span>Aarsashadoodii oo dhan iyo wixii ay iigu fikireen oo dhanba waad wada aragtay.
<br/><span class="verse" id="61">61 </span>Rabbiyow, waad maqashay caydoodii oo dhan iyo wixii ay iigu fikireen oo dhan,
<br/><span class="verse" id="62">62 </span>Iyo wixii kuwa igu kacay bushimahoodii lahaayeen, iyo wixii ay maalintii oo dhan ii qasdiyeenba.
<br/><span class="verse" id="63">63 </span>Bal eeg, markay fadhiyaan iyo markay taagan yihiinba waxaan ahay waxay ka gabyaan.
<br/><span class="verse" id="64">64 </span>Rabbiyow, waxaad iyaga siin doontaa abaalgud waafaqsan shuqullada gacmahooda.
<br/><span class="verse" id="65">65 </span>Indhala'aanta qalbiga waad siin doontaa, inkaartaadana korkooda waad ka yeeli doontaa.
<br/><span class="verse" id="66">66 </span>Cadho baad ku eryan doontaa oo samadaada hoosteeda iyagaad ka baabbi'in doontaa.
</p>

