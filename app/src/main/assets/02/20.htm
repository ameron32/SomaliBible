
<h3>Cutub 20 </h3>

<p><span class="verse" id="1"> 1</span> Markaasaa Rabbigu erayadan oo dhan ku hadlay, isagoo leh,
<br/><span class="verse" id="2">2 </span>Anigu waxaan ahay Rabbiga Ilaahaaga ah, oo kaa soo bixiyey dalkii Masar iyo gurigii addoonsiga.
<br/><span class="verse" id="3">3 </span>Aniga mooyaane ilaahyo kale waa inaanad lahaan.
<br/><span class="verse" id="4">4 </span>Waa inaanad samaysan sanam xardhan, ama wax u eg waxa samada sare jira, ama waxa dhulka hoose jira, ama waxa biyaha dhulka ka hooseeya ku jira.
<br/><span class="verse" id="5">5 </span>Waa inaanad iyaga u sujuudin, ama u adeegin, waayo, aniga oo ah Rabbiga Ilaahaaga ah waxaan ahay Ilaah masayr ah, oo xumaantii awowayaasha waxaan soo gaadhsiinayaa carruurtooda tan iyo farcanka saddexaad iyo kan afraad oo kuwa i neceb,
<br/><span class="verse" id="6">6 </span>oo waxaan u naxariistaa kumanyaal ah kuwa i jecel oo amarradayda xajiya.
<br/><span class="verse" id="7">7 </span>Waa inaanad magaca Rabbiga Ilaahaaga ah si been ah ugu hadal qaadin, waayo, Rabbigu eedlaawe u haysan maayo kii magiciisa si been ah ugu hadal qaada.
<br/><span class="verse" id="8">8 </span>Xusuuso maalinta sabtida, inaad quduus ka dhigto.
<br/><span class="verse" id="9">9 </span>Lix maalmood waa inaad hawshootaa, oo aad shuqulkaaga oo dhan qabsataa,
<br/><span class="verse" id="10">10 </span>laakiinse maalinta toddobaad waa maalin sabti u ah Rabbiga Ilaahaaga ah, oo waa inaanad shuqul qaban, adiga, ama wiilkaaga, ama gabadhaada, ama addoonkaaga, ama addoontaada, ama xoolahaaga, ama qariibka irdahaaga ku jira;
<br/><span class="verse" id="11">11 </span>waayo, Rabbigu lix maalmood buu ku sameeyey samada, iyo dhulka, iyo badda, iyo waxa dhexdooda ku jira oo dhan, kolkaasuu nastay maalintii toddobaad, sidaas daraaddeed ayaa Rabbigu u barakeeyey maalintii sabtida ahayd oo quduus uga dhigay.
<br/><span class="verse" id="12">12 </span>Aabbahaa iyo hooyadaa maamuus, in cimrigaagu ku dheeraado dhulka Rabbiga Ilaahaaga ahu ku siiyo.
<br/><span class="verse" id="13">13 </span>Waa inaanad qudh gooyn.
<br/><span class="verse" id="14">14 </span>Waa inaanad sinaysan.
<br/><span class="verse" id="15">15 </span>Waa inaanad waxba xadin.
<br/><span class="verse" id="16">16 </span>Waa inaanad deriskaaga marag been ah ku furin.
<br/><span class="verse" id="17">17 </span>Waa inaanad damcin guriga deriskaaga, waa inaanad damcin naagta deriskaaga, ama addoonkiisa, ama addoontiisa, ama dibigiisa, ama dameerkiisa, ama waxa deriskaagu leeyahay oo dhan.
<br/><span class="verse" id="18">18 </span>Oo dadkii oo dhammuna way wada arkeen onkodkii iyo hillaacii, iyo codkii buunka, iyo buurtii qiiqaysay; oo markii dadkii arkay ayay gariireen, oo meel fog istaageen.
<br/><span class="verse" id="19">19 </span>Kolkaasay waxay Muuse ku yidhaahdeen, Adigu nala hadal, oo annana waannu ku maqli doonnaa, laakiinse Ilaah yuusan nala hadlin, waaba intaasoo aannu dhimannaaye.
<br/><span class="verse" id="20">20 </span>Markaasaa Muuse wuxuu dadkii ku yidhi, Ha cabsanina, waayo, Ilaah wuxuu u yimid inuu idin tijaabiyo, iyo in ka cabsashadiisu idinku jirto, si aydnaan u dembaabin.
<br/><span class="verse" id="21">21 </span>Markaasaa dadkii waxay istaageen meel fog, Muusena wuxuu u soo dhowaaday gudcurkii qarada weynaa oo Ilaah joogay.
<br/><span class="verse" id="22">22 </span>Markaasaa Rabbigu wuxuu Muuse ku yidhi, Waxaad reer binu Israa'iil ku tidhaahdaa, Idinka qudhiinnu waad aragteen inaan samada idinkala hadlay.
<br/><span class="verse" id="23">23 </span>Haddaba waa inaydnaan yeelan ilaahyo kale aniga mooyaane; oo ilaahyo lacag ah iyo ilaahyo dahab ah waa inaydnaan samaysan.
<br/><span class="verse" id="24">24 </span>Meel allabari waa inaad ciid iiga samaysaa, oo waa inaad dusheeda iigu bixisaa qurbaannadaada la gubo, iyo qurbaannadaada nabaadiinada, iyo idahaaga iyo dibiyadaada. Oo meel kasta oo aan magacayga dadka ku xusuusiyoba waan kuugu iman doonaa oo waan kugu barakayn doonaa.
<br/><span class="verse" id="25">25 </span>Oo haddaad meel allabari dhagax iiga samayso, waa inaadan dhagax qoran ka dhisin, waayo, haddaad alaabtaada taabsiisid waad nijaasaysay.
<br/><span class="verse" id="26">26 </span>Ama waa inaanad meeshayda allabariga sallaan ku fuulin, si aan cawradaadu uga muuqan.</p>

