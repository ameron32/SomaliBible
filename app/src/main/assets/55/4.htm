
<h3>Cutub 4 </h3>

<p><span class="verse" id="1"> 1</span> Waxaan kugu amrayaa Ilaah hortiis iyo Ciise Masiix oo xukumi doona kuwa nool iyo kuwii dhintayba hortiisa, oo waxaan kaloo kugu amrayaa muuqashadiisa iyo boqortooyadiisa,
<br/><span class="verse" id="2">2 </span>inaad hadalka dadka ku wacdido. Wakhti wanaagsan iyo wakhti xunba ku dadaal, oo canaano, oo hagaaji, oo waani, adigoo dulqaadanaya oo wax baraya.
<br/><span class="verse" id="3">3 </span>Waayo, waxaa iman doona wakhti aan dadku u adkaysan doonin cilmiga runta ah, laakiinse iyagoo dheguhu cuncunayaan ayay waxay u urursan doonaan macallimiin siday damcaan;
<br/><span class="verse" id="4">4 </span>oo dhegahooday runta ka leexin doonaan, oo waxay u jeedin doonaan sheekooyin.
<br/><span class="verse" id="5">5 </span>Laakiinse adigu mar kasta digtoonow, oo dhibta u adkayso, oo shuqulka wacdiyaha qabo, oo adeegiddaada dhammee.
<br/><span class="verse" id="6">6 </span>Waayo, haatan allabari ahaan baa lay bixinayaa, oo wakhtigii aan tegi lahaa waa yimid.
<br/><span class="verse" id="7">7 </span>Dagaalkii wanaagsanaa waan dagaallamay, oo tartankii waan dhammeeyey, iimaankiina waan dhawray.
<br/><span class="verse" id="8">8 </span>Haddaba waxaa la ii dhigay taajkii xaqnimada oo Rabbiga ah xaakinka xaqa ahu i siin doono maalintaas; oo keligayna ima siin doono, laakiin kuwa muuqashadiisa jecel oo dhanna wuu siin doonaa.
<br/><span class="verse" id="9">9 </span>Ku dadaal inaad dhaqso iigu timaadid;
<br/><span class="verse" id="10">10 </span>waayo, Deemaas intuu dunidan haatan la joogo jeclaaday ayuu iga tegey, oo wuxuu aaday Tesaloniika; Kereeskeesna wuxuu aaday Galatiya; Tiitosna wuxuu aaday Dalmatiya.
<br/><span class="verse" id="11">11 </span>Haatan Luukos oo keliya ayaa ila jooga. Markos soo kaxee oo ha ku soo raaco; waayo, waxtar buu igu leeyahay xagga adeegidda.
<br/><span class="verse" id="12">12 </span>Laakiinse Tukhikos waxaan u diray Efesos.
<br/><span class="verse" id="13">13 </span>Markaad soo kacdid ii soo qaad shuluggayga aan kaga tegey Karbos oo Taroo'as jooga, buwaagtiina ii soo qaad khusuusan idiinta wax lagu qoro.
<br/><span class="verse" id="14">14 </span>Aleksanderos, kii naxaasta tumi jiray, wax xun oo badan buu ii yeelay; Rabbigu wuxuu ugu abaalgudi doonaa sidii camalladiisu ahaayeen.
<br/><span class="verse" id="15">15 </span>Adiguna iska jir isaga, waayo, aad buu hadalkayaga u hor joogsaday.
<br/><span class="verse" id="16">16 </span>Isdaafacaaddaydii hore ninna isma kay garab taagin, laakiinse kulli waa layga wada tegey. Taas yaan dushooda laga dhigin.
<br/><span class="verse" id="17">17 </span>Laakiinse Rabbiga ayaa iskay garab taagay, oo xoog i siiyey, inaan farriinta dadka oo dhan wada gaadhsiiyo oo ay dadka aan Yuhuudda ahayn wada maqlaan; oo waxaa layga samatabbixiyey afkii libaaxa.
<br/><span class="verse" id="18">18 </span>Oo Rabbiguna wuu iga samatabbixin doonaa shuqul kasta oo shar ah, oo wuxuu igu nabad gelin doonaa boqortooyadiisa jannada ah. Isaga ammaanu ha u ahaato weligiis iyo weligiis. Aamiin.
<br/><span class="verse" id="19">19 </span>Igu salaan Bariska iyo Akula iyo reerkii Oneesiforos.
<br/><span class="verse" id="20">20 </span>Erastos wuxuu ku hadhay Korintos; laakiinse Torofimos oo buka ayaan Mileetos uga soo kacay.
<br/><span class="verse" id="21">21 </span>Ku dadaal inaad wakhtiga qabowga hortiis ii timaadid. Waxaa ku soo salaamaya Yubulos iyo Budees iyo Liinos iyo Kalawdiya iyo walaalaha oo dhan.
<br/><span class="verse" id="22">22 </span>Rabbigu ruuxaaga ha la jiro. Nimcona ha kula jirto. Aamiin.
</p>

