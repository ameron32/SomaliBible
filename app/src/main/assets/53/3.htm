
<h3>Cutub 3 </h3>

<p><span class="verse" id="1"> 1</span> Ugu dambaysta, walaalayaalow, waxaan idinku leeyahay, Noo soo duceeya in ereyga Rabbigu dhaqso u faafo oo loo ammaano sida dhexdiinna loogu ammaano,
<br/><span class="verse" id="2">2 </span>oo lanaga badbaadiyo dadka qalloocan oo sharka ah, waayo, rumaysad lama wada laha.
<br/><span class="verse" id="3">3 </span>Laakiinse Rabbigu waa aamin; wuuna idin xoogayn doonaa, sharkana wuu idinka ilaalin doonaa.
<br/><span class="verse" id="4">4 </span>Xaggiinnana Rabbiga waannu aaminsan nahay inaad samaysaan oo aad samayn doontaan wixii aannu idinku amarno.
<br/><span class="verse" id="5">5 </span>Rabbigu qalbiyadiinna ha ku toosiyo jacaylka Ilaah iyo dulqaadashada Masiixa.
<br/><span class="verse" id="6">6 </span>Hadda walaalayaalow, waxaannu magaca Rabbigeenna Ciise Masiix idinku amraynaa inaad ka fogaataan walaal kasta oo si aan hagaagsanayn u socda oo aan ku soconayn cilmigii ay naga heleen.
<br/><span class="verse" id="7">7 </span>Waayo, idinka qudhiinnuba waad garanaysaan sida idinku waajibka ah inaad nagu dayataan; waayo, si aan hagaagsanayn uma aannu socon markaannu idin dhex joognay.
<br/><span class="verse" id="8">8 </span>Ninnana kama aannu cunin kibis aannan wax ka bixin, laakiin dhib iyo daal ayaannu ku shaqaysannay habeen iyo maalinba inaannan midkiinna culaysin;
<br/><span class="verse" id="9">9 </span>mana aha inaannan amar u lahayn, laakiinse waa inaannu masaal idiin noqonno oo aad nagu dayataan.
<br/><span class="verse" id="10">10 </span>Waayo, xataa markaannu idinla joognay, waxaannu idinku amarnay, Mid hadduusan doonayn inuu shaqeeyo yuusan waxba cunin.
<br/><span class="verse" id="11">11 </span>Laakiin waxaannu maqalnay inay idin dhex joogaan kuwo si aan hagaagsanayn u socda oo aan innaba shaqayn, laakiin axwaalka dadka kale faraggeliya.
<br/><span class="verse" id="12">12 </span>Kuwa caynkaas ah waxaannu Rabbi Ciise Masiix ku amraynaa oo ku waaninaynaa inay xasilloonaan ku shaqaystaan oo kibistooda cunaan.
<br/><span class="verse" id="13">13 </span>Idinkuse, walaalayaalow, wanaagfallidda ha ka qalbi jabina.
<br/><span class="verse" id="14">14 </span>Haddii nin addeeci waayo waxaannu warqaddan ku qornay, ninkaas iska jira oo ha raacina si uu isugu yaxyaxo.
<br/><span class="verse" id="15">15 </span>Weliba sida cadow ha ula macaamiloonina, laakiin sida walaalkiin u waaniya.
<br/><span class="verse" id="16">16 </span>Haddaba Rabbiga nabadda qudhiisu mar walba si kasta nabad ha idiin siiyo. Rabbigu kulligiin ha idinla jiro.
<br/><span class="verse" id="17">17 </span>Anigoo Bawlos ah ayaan salaantan gacantayda ku qorayaa; waana u calaamo warqad kasta oo tayda ah. Sidaasaan u qoraa.
<br/><span class="verse" id="18">18 </span>Nimcada Rabbigeenna Ciise Masiix ha idinla jirto kulligiin.
</p>

